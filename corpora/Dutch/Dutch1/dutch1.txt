<title>De lotgevallen van Huckleberry Finn, Tom Sawyer's makker</title>
<chapter id="1" name="Hoofdstuk I. Huck moet beschaafd worden. - Mozes in het biezen kistje. - Juffrouw Watson. - Tom Sawyer op den uitkijk.">
<p>Als gij het boek getiteld ‘de lotgevallen van Tom Sawyer’ niet gelezen hebt, weet gij niets van mij, maar dat doet er minder toe. Dat boek was geschreven door Mark Twain, en hij vertelde de waarheid, in hoofdzaak althans. Er waren wel dingen, die hij wat opsierde, maar in hoofdzaak vertelde hij de waarheid. Dat hindert niet. Ik heb nog nooit iemand gezien, die niet wel eens loog, of het moest tante Polly, of de weduwe, of des noods ook Mary geweest zijn. Over tante Polly - dat wil zeggen Tom's tante Polly - en over Mary en over de weduwe Douglas, over al die menschen is reeds gesproken in het boek - dat voor het grootste gedeelte een waar verhaal bevat; natuurlijk met eenige uitbreidingen, zooals ik reeds gezegd heb.</p>
<p>De omstandigheid nu, die aanleiding gaf tot dit boek, was de volgende: Tom en ik vonden het geld, dat de roovers in het hol hadden verborgen, en daardoor werden we rijk. We kregen ieder zes duizend dollars - baar goud. Het was een indrukwekkend gezicht, al dat geld zoo op een hoop. De rechter Thatcher nam het onder zijn beheer en zette het uit op interest, en het bracht ons, het heele jaar door, ieder een dollar daags op, dus meer dan iemand met mogelijkheid zou kunnen verteren. De weduwe Douglas nam mij als haar zoon aan en beweerde dat ze me wilde beschaven; maar het was een allerakeligst leventje daar aan huis, want de weduwe was in al haar doen en laten schrikbarend ordelijk en netjes, zoodat ik het ten slotte niet langer kon uithouden en wegliep. Ik trok mijn oude plunje weer aan en gevoelde me vrij en blij. Maar Tom Sawyer wist me op te snorren; hij vertelde, dat hij van plan was een rooverbende te vormen en dat ik me bij hem mocht aansluiten, als ik naar de weduwe terugkeerde en mij goed gedroeg. Daarom ging ik weer terug.</p>
<p>De weduwe weeklaagde over mij, en noemde me een arm verloren schaap, en gaf me bovendien nog een heele ceel andere namen, zonder dat ze er 't minst iets kwaads mee bedoelde. Zij trok me de nieuwe kleeren weer aan, en ik voelde er me erg onpleizierig in; 't was of alles me knelde. Nu, toen begon het oude leventje weer. Als de weduwe voor het avondeten aan de bel trok, moest je maken dat je in huis kwaamt. Als je dan aan tafel zat, mocht je maar niet dadelijk op het eten aanvallen, maar eerst moest je wachten tot de weduwe haar hoofd had laten zakken en een weinig had gemompeld over de spijzen heen, ofschoon die waarlijk niet veel te beduiden hadden. Elk gerecht werd namelijk apart gekookt. Kom je nu in een gaarkeuken, dan is het heel wat anders; daar wordt de boel flink door elkaar gemengd, een lekker sausje er overheen en klaar is Kees.</p>
<p>Na het avondmaal haalde zij haar boek voor den dag en en het zweet brak mij uit bij de inspanning om alles van hem te weten te komen; maar eens liet zij zich ontvallen, dat Mozes al sedert langen tijd dood was, en toen kon hij me niets meer schelen; want doode menschen, daar geef ik geen sikkepit om.</p>
<p>Al spoedig kreeg ik trek in rooken, en ik vroeg aan de weduwe of ik het mocht doen. Maar zij wilde het niet hebben. Zij zei, dat het een gemeen iets was en volstrekt niet netjes, en dat ik zorgen moest er nooit mee te beginnen. Zoo gaat het nu met sommige menschen; zij zien laag neer op iets, waarvan zij niet het minste begrip hebben. De weduwe tobde zich af over Mozes, die niet eens familie van haar was en niemand van nut kon zijn, omdat hij gestorven was, begrijp je, en nu vond zij het in mij een geweldig kwaad, dat ik iets deed, waar toch iets goeds in ligt. En zij snuifde nog wel; natuurlijk daar viel niets op te zeggen, omdat zij het zelve deed.</p>
<p>Haar zuster, juffrouw Watson, een vrij schrale oude vrijster, met een bril op, was juist bij haar komen inwonen, en wilde nu eens beproeven of zij mij kon leeren lezen. Zij nam me gedurende ongeveer een uur vrij streng onder handen en toen zei de weduwe, dat zij haar gemak maar moest nemen. Ik kon het ook niet langer uithouden, want dat uur was doodelijk vervelend en ik was erg onrustig. Telkens moest juffrouw Watson zeggen: ‘Zet je voeten toch niet op de sporten, Huckleberry:’ en ‘hang toch niet als een zoutzak in elkaar, Huckleberry - ga rechter zitten;’ en spoedig daarop was het weer: ‘Zit niet zoo te gapen en je uit te rekken, Huckleberry - waarom tracht je niet je fatsoenlijk te gedragen?’ Vervolgens vertelde ze allerlei dingen over de hel, en ik zei dat ik er graag zou willen wezen. Toen werd zij erg boos, en ik had er toch niets kwaads mee bedoeld; het eenige wat ik wenschte, was ergens anders heen te gaan; naar verandering snakte ik, onverschillig hoe. Zij zei, dat het goddeloos was zoo iets te zeggen; zij zou het voor alles ter wereld niet durven; zij trachtte zoo te leven, dat ze eenmaal op den hemel mocht hopen. Nu, ik kon er niet zooveel heil in zien, ergens heen te gaan, waar zij ook zou komen, en daarom besloot ik bij mijzelven er volstrekt niet mijn best voor te doen. Doch ik zei het nooit, want dat zou maar onaangenaamheid gegeven hehben, en dat diende nergens voor.</p>
<p>Nu had zij een goed punt van uitgang gevonden en zij begon mij allerlei moois van den hemel te vertellen. Zij zei, dat al wat iemand daar te doen zou hebben, bestaan zou in den ganschen dag met een harp rond te wandelen en te zingen, van eeuwigheid tot amen. Daar had ik niet zoo'n erg hoogen dunk van; maar ik zei het niet. Ik vroeg haar of zij dacht, dat Tom Sawyer er ook zou komen, en zij zei, dat er niet veel kans op was. Daar was ik blij om, want ik wilde dol graag, dat hij en ik bij elkaar zouden komen.</p>
<p>Juffrouw Watson zat gedurig op me te vitten en dat werd vervelend en eentonig. 's Avonds werden de negers binnengeroepen en er werd gebeden, waarna iedereen zich naar bed begaf. Ik ging naar mijn kamer met een stukje kaars, dat ik op de tafel zette. Vervolgens ging ik op een stoel bij het raam zitten en trachtte aan iets aangenaams te denken, maar het gelukte niet. Ik gevoelde mij zoo eenzaam, dat ik maar wenschte dood te zijn, De sterren schenen en het gebladerte ritselde zoo naargeestig in de bosschen, en ver weg hoorde ik een uil weeklagen over een doode, en een hond huilen over iemand die op sterven lag; de wind trachtte mij iets toe te fluisteren en ik kon maar niet begrijpen wat het beteekende, zoodat een koude huivering me door de leden voer. Daarop hoorde ik, ver het bosch in, zoo'n soort van geluid als een geest maakt, indien hij iets te vertellen heeft, dat hem op het hart ligt en geen kans ziet zich verstaanbaar te maken, zoodat hij geen rust heeft in zijn graf en elken nacht opnieuw zijn klagende stem doet hooren. Ik begon erg kleinmoedig en angstig te worden en verlangde sterk naar gezelschap. Spoedig daarop kroop er een spin over mijn schouder, ik knipte ze er af en ze kwam in kaarsvlam terecht; en eer ik mij kon verroeren was ze reeds geheel verschroeid. Ik begreep uit mijzelven wel, dat dit een erg slecht voorteeken was en mij eenig ongeluk zou op den hals halen, ik werd zoo angstig, dat ik haastig mijn kleeren afschudde. Ik liep driemaal heen en weer en sloeg telkens een kruis op de borst; en toen wond ik een draad om een vlokje van mijn haar om de heksen van mij af te houden. Maar ik stelde er geen vertrouwen in. Je kunt dat doen; als je een gevonden hoefijzer weer verloren hebt, in plaats van het boven de deur vast te spijkeren, maar ik had nooit iemand hooren zeggen, dat het, een middel was om ongelukken te voorkomen, als men een spin heeft gedood.</p>
<p>Ik ging weer zitten, ik rilde over al mijn leden en haalde mijn pijp voor den dag om wat te rooken; want in huis was het nu doodstil, en de weduwe zou er dus niets van bemerken. Na een heele poos hoorde ik in de verte in de stad de torenklok slaan, bom - bom - bom - twaalf slagen - en alles was weer stil - stiller dan ooit. Doch weldra hoorde ik takjes kraken, beneden in de duisternis tusschen de boomen - daar bewoog zich wat. Ik hield mij stil en luisterde. Terstond daarop hoorde ik daar beneden mij niets anders dan ‘miaauw! miaauw!’ Dat was een goed teeken. Ik antwoordde: ‘miaauw! miaauw!’ zoo zachtjes als ik kon, blies het licht uit en klouterde door het raam op de loods. Vervolgens liet ik mij op den grond zakken en kroop tusschen het geboomte, want ik was er zeker van, dat Tom Sawyer op mij wachtte.</p>
</chapter>
<chapter id="2" name="Hoofdstuk II. De ontvluchting der knapen. Jim-Jim! - Tom Sawyer's bende. - Veelomvattende plannen.">
<p>Op de teenen liepen wij over een pad tusschen de boomen door naar het einde van den tuin der weduwe, en bukten telkens, opdat de takken ons niet in het gezicht zouden schrammen. Toen wij langs de keuken gingen, viel ik over een boomwortel en maakte daardoor eenig leven. Wij hurkten neer en hielden ons doodstil. Jim, de groote neger van juffrouw Watson zat in de keukendeur; wij konden hem duidelijk zien, omdat er een licht achter hem stond. Hij rees op, rekte voor een oogenblik zijn hals uit om te luisteren, daarop zei hij:</p>
<p>‘Wie daar?’</p>
<p>Hij luisterde nog even; vervolgens kwam hij op de teenen naar ons toe en bleef vlak tusschen ons in staan; wij konden hem bijna aanraken. Het scheen wel, dat er een reeks van minuten verliepen, zonder dat er eenig geluid werd gegeven, terwijl wij toch zoo dicht bij elkaar waren. Er was een plekje aan mijn enkel dat me erg begon te jeuken, maar krabben durfde ik niet; aan mijn oor begon het ook te kriebelen en daarna op mijn rug, vlak tusschen de schouderbladen. Ik kreeg een gevoel alsof ik sterven zou, als ik niet kon krabben. Hetzelfde heb ik later meermalen opgemerkt. Als men op een deftige partij is of op een begrafenis, of als men wil gaan slapen zonder slaap te hebben - kortom, als men ergens is, waar het geen pas geeft te krabben, dan krijgt men jeukte over zijn geheele lichaam, wel op duizend plaatsen. Al spoedig zei Jim:</p>
<p>‘Héla - wie ben je? Waar zit je? Ik ben een boon als ik hier niet iemand gehoord heb. Nu, ik weet wel wat ik doe. Ik ga hier zitten luisteren, totdat ik het weer hoor.’</p>
<p>Hij ging nu op den grond zitten tusschen mij en Tom in. Met zijn rug leunde hij tegen een boom en strekte zijn beenen zoo ver uit, dat een ervan bijna vlak tegen een van de mijne aankwam. Mijn neus begon te jeuken. Hij jeukte totdat de tranen mij in de oogen kwamen, maar krabben durfde ik niet. Toen begon het van binnen te kriewelen. Een oogenblik later voelde ik het van onderen. Ik wist geen raad om stil te blijven zitten. Die ellende duurde ongeveer zes of zeven minuten; maar het scheen mij heel wat langer toe. Het jeukte me nu op elf verschillende plaatsen. Ik dacht, dat ik het geen minuut langer zou kunnen uithouden, maar ik klemde de tanden op elkaar en kreeg het gedaan. Juist toen begon Jim zwaar adem te halen, en vervolgens te snorken - en toen was ik weer tamelijk wel op mijn gemak.</p>
<p>- Tom gaf me een teeken - een soort van zwak geluid met zijn mond - en op handen en voeten kropen we weg. Toen we op tien pas afstand waren, fluisterde Tom mij toe of we niet voor de aardigheid Jim aan den boom zouden vastbinden; maar ik zei van neen; hij mocht eens wakker worden en gerucht maken, dan zouden ze bemerken, dat ik niet in huis was. Toen zeide Tom, dat hij geen kaarsen genoeg meegenomen had, en wilde in de keuken sluipen om er nog eenige te krijgen. Ik wilde niet hebben, dat hij het beproefde; Jim kon wakker worden en ons betrappen. Maar Tom moest met alle geweld iets wagen; wij slopen dus naar binnen en namen drie kaarsen mee, waarvoor Tom vijf centen als betaling op tafel legde. Toen gingen we weer heen, en ik hunkerde er naar om maar weg te komen; maar er was niets aan te doen. Tom moest eerst op handen en voeten naar de plaats van Jim kruipen, en hem een poets bakken. Ik wachtte, en de tijd viel mij erg lang, alles was zoo stil en eenzaam.</p>
<p>Zoodra Tom terug was, snelden we het pad uit, langs de haag van den tuin, en weldra hadden we den steilen heuveltop achter het huis bereikt. Tom zei, dat hij Jim stilletjes den hoed van zijn hoofd had genomen en dien vlak over hem op een staak had gehangen; Jim had zich wel even verroerd, maar was niet wakker geworden. Later vertelde Jim, dat de heksen hem betooverd had-</p><p>den, dat zij hem door den ganschen omtrek hadden rondgereden en vervolgens weer onder de boommen geplaatst, terwijl ze zijn hoed op een staak hadden gezet, om te toonen wie het gedaan had. En een volgenden keer dat Jim het vertelde, zei hij, dat ze hem tot New-Orleans hadden meegevoerd; en telkens als hij het opnieuw verhaalde gaf hij er wat meer uitbreiding aan, totdat hij eindelijk zeide, dat ze hem over de gansche wereld hadden rondgevoerd, en hem doodmoe hadden gemaakt, terwijl hij bovendien zijn heelen rug had doorgereden. Jim was er verbazend trotsch op, en dat ging zoo ver, dat hij ternauwernood notitie nam van de andere negers. Mijlen ver kwamen er negers om het Jim te hooren vertellen, en hij stond in hooger aanzien dan eenig ander neger in de gansche streek. Vreemde negers stonden hem met open mond aan te gapen, alsof hij een wonder was. Negers spreken bij het schemerlicht van het haardvuur altijd over spoken; maar zoodra iemand er zich op liet voorstaan, dat hij er alles van wist, dan kwam Jim voor den dag en zei: ‘Hm! wat weet jij van spoken?’ en dan was zoo'n neger uitgepraat en kon zich verder achterbaks houden. Jim droeg altijd het vijfcentstuk aan een koordje om den hals en zei, dat het een toovermiddel was, hetwelk de duivel hem eigenhandig gegeven had, terwijl deze er bij had verklaard, dat hij er iemand mee genezen kon en er, zoo noodig, heksen mee kon oproepen, eenvoudig door er iets tegen te prevelen; maar hij vertelde nooit wat hij er tegen prevelde. Uit alle streken van den omtrek kwamen er negers, die Jim een of ander gaven, alleen maar om dat vijfcentstuk te zien; maar aanraken durfden zij het niet, omdat de duivel het in zijn handen had gehad. Jim was spoedig als knecht niets meer waard, omdat hij nergens anders aan dacht, dan dat hij den duivel had gezien en door de heksen was rondgereden.</p>
<p>Toen nu Tom en ik boven op den heuveltop gekomen waren, lieten we onze blikken gaan over het dorp beneden ons en zagen drie of vier lichtjes flikkeren, waarschijnlijk bij zieke menschen; en de sterren boven ons flonkerden zoo helder; en ginds langs het dorp stroomde de rivier, wel een mijl breed, zoo indrukwekkend stil en grootsch. Wij liepen den heuvel af en vonden Jo Harper en Ben Rogers en twee of drie andere jongens in een oude looierij verscholen. Daarop maakten we een boot los en roeiden twee en een halve mijl stroomafwaarts, naar een grooten inham aan den heuvelachtigen kant, en daar stapten we aan wal.</p>
<p>We begaven ons naar een bosschage van dicht struikgewas en nadat Tom iedereen had laten zweren, dat hij het geheim zou bewaren, wees hij hun een hol in den heuvel, juist in het dichtste gedeelte van het struikgewas. Toen staken we de kaarsen aan en kropen op handen en voeten er in. Dat hielden we ongeveer tweehonderd el vol en toen werd de spelonk veel ruimer. Tom tastte eens rond naar de verschillende uitgangen en weldra dook hij weg achter een aarden wal, waar men geen opening zou vermoed hebben. We gingen door een nauwe gang en kwamen in een soort van kamer, erg vochtig en koud, en daar maakten we halt. Tom zeide:</p>
<p>‘Nu zullen we onze rooverbende vormen en ze Tom Sawyer's bende noemen. Ieder, die er zich bij wenscht aan te sluiten, moet een eed afleggen en met bloed zijn naam teekenen.’</p>
<p>Iedereen stemde er in toe. Tom haalde nu een stuk papier voor den dag, waarop hij den eed geschreven had en las dien voor. Daarbij zwoer iedere jongen, dat hij aan de bende trouw zou blijven en nooit iets van de geheimen zou verklappen; en als iemand een of anderen jongen van de bende kwaad mocht doen, dan zou de jongen, aan wien bevolen werd dien persoon en zijn gansche familie te dooden, dit moeten volbrengen en niet mogen eten of slapen, alvorens hij hen gedood en hun een kruis over de borst gesneden had, wat het teeken was van de bende. En iemand, die niet tot de bende behoorde, mocht dat teeken niet gebruiken, of als hij het deed, moest hij in rechten vervolgd worden, en deed hij het nog eens weer, dan moest hij gedood worden. En als iemand, die tot de bende behoorde, geheimen verklapte, moest hem den hals afgesneden, zijn lijk vervolgens verbrand en de asch ervan in den wind gestrooid worden, zijn naam zou met bloed van de lijst geschrapt en door de bende nooit meer genoemd worden, maar vervloekt en vergeten zijn voor eeuwig.</p>
<p>Iedereen zei, dat het een prachtig mooie eed was en ze vroegen Tom of hij dien uit zijn eigen brein had gehaald. Gedeeltelijk zei hij, en het overige was uit rooversboeken, en iedere bende, die wat beteekende, had dien eed.</p>
<p>Sommigen meenden, dat het niet kwaad zou zijn de families te dooden van de knapen, die de geheimen verklapten. Tom vond dat een goed denkbeeld; hij nam dus een potlood en schreef het er bij. Toen zei Ben Rogers:</p>
<p>‘Daar heb je nu Huck Finn, die heeft geen familie - wat moeten we met hem aanvangen?’</p>
<p>‘Wel, heeft hij dan geen vader?’ zei Tom Sawyer.</p>
<p>‘Jawel, hij heeft een vader, maar die is tegenwoordig nooit te vinden. Vroeger lag hij altijd dronken bij de varkens in de looierij, maar nu is hij sinds een jaar, of langer nog, niet meer in den omtrek gezien.’</p>
<p>Zij spraken er over, en stonden op het punt mij buiten te sluiten, omdat zij beweerden, dat iedere jongen familie of iemand anders moest hebben, die men kon dooden, want zonder dat zou het niet billijk en eerlijk zijn tegenover de anderen. Niemand wist er iets op te vinden, iedereen zat verstomd en roerloos. Ik zou bijna in tranen zijn uitgebarsten; maar opeens bedacht ik een middel, en ik bood hun juffrouw Watson aan - haar konden ze dooden. Iedereen zei:</p>
<p>‘O, dat is voldoende, dat is voldoende. Nu is het in orde. Huck mag meedoen.’</p>
<p>Daarop prikten allen zich met een speld in den vinger om bloed te krijgen, waarmee ze konden teekenen, en ik zette mijn handteekening op het papier.</p>
<p>‘En,’ zei Ben Rogers, ‘waarmee zal onze bende zich bezig houden?’</p>
<p>‘Met niets anders dan roof en moord,’ zei Tom.</p>
<p>‘Maar wat zullen we gaan berooven? huizen - of vee - of -’</p>
<p>‘Zottepraat! het stelen van vee en dergelijke is geen rooverij, dat is inbrekerswerk,’ zei Tom Sawyer, ‘Wij zijn geen inbrekers. Dat volk heeft niets te beteekenen. Wij zijn struikroovers. Wij moeten, met maskers voor, op den weg diligences en rijtuigen aanhouden, de menschen dooden en hun horloges en geld afnemen.’</p>
<p>‘Moeten we de menschen altijd dooden?’</p>
<p>‘Wel zeker. Dat is het best. Sommige deskundigen denken er anders over, maar meerendeels wordt het 't best geoordeeld hen te dooden, uitgezonderd eenigen, die we naar ons hol kunnen brengen en daar zoolang gevangen houden tot er een losprijs voor betaald wordt.’</p>
<p>‘Een losprijs? Wat is dat?’</p>
<p>‘Dat weet ik niet. Maar zoo doen ze. Ik heb het in de boeken gelezen; en dus spreekt het vanzelf dat wij ook zoo doen moeten.’</p>
<p>‘Maar hoe kunnen we dat, als we niet eens weten wat het is?’</p>
<p>‘Wel wat drommel, we moeten het doen. Heb ik je dan niet gezegd, dat het in de boeken staat? Zou jij het soms anders willen aanleggen dan het in de boeken staat, en den heelen boel in de war willen sturen?’</p>
<p>‘Ja, dat is allemaal heel mooi gezegd, Tom Sawyer, maar hoe kunnen die schepsels op een losprijs gesteld worden, als we niet eens weten hoe we met hun doen moeten? dat zou ik wel eens willen hooren. Nu, wat dunk je er van?’</p>
<p>‘Wel, ik weet het niet. Maar misschien wordt er met dat gevangenhouden, totdat er een losprijs betaald is, wel bedoeld, totdat ze dood zijn.’</p>
<p>‘Nu, dat laat zich hooren. Dat is een goed antwoord. Waarom heb je dat niet eer gezegd? We zullen ze gevangen houden tot ze door den dood zijn vrijgekocht - en ze zullen een dubbelen last-post zijn, eerst alles opeten en dan trachten te ontsnappen.’</p>
<p>‘Wat is dat nu voor een praat, Ben Rogers. Hoe kunnen ze ontsnappen als er een wacht over hen gesteld is, gereed om hem neer te schieten, zoodra ze maar een vin verroeren?’</p>
<p>‘Een wacht? Nu nog mooier! Zoo iemand zou den ganschen nacht wakker moeten blijven en nooit eens een beetje mogen slapen, alleen maar om hen te bewaken. Dat vind ik dwaasheid. Waarom kan men geen knuppel nemen en hen daarmede vrijkoopen, zoodra ze hier gekomen zijn?’</p>
<p>‘Omdat het niet zoo in de boeken staat, zie je, - daarom niet. Nu, Ben Rogers, ben je van plan in alles den regel te volgen of niet? - dat is nu maar de vraag. Zou je soms denken, dat de menschen, die zulke boeken geschreven hebben, niet wisten wat de juiste manier van handelen is? Denk je soms hun nog iets te kunnen leeren? Volstrekt niet. Neen mannetje, we zullen den regel volgen en hen op de gebruikelijke manier op een losprijs stellen.’</p>
<p>‘Ook al goed. Mij kan 't niet schelen; doch ik zeg maar dat het een gekke manier is. Zeg - worden de vrouwen ook gedood?’</p>
<p>‘Och, Ben Rogers, indien ik zoo dom was als jij, zou ik geen raad weten. Vrouwen dooden? Neen - nooit las iemand zoo iets in de boeken. Je brengt ze naar het hol, en je bent altijd even beleefd jegens haar; en weldra worden ze dan verliefd op je en willen volstrekt niet meer naar huis.’</p>
<p>‘Nu, als het zóó gaat, heb ik er vrede mee, maar ik stel er niet veel vertrouwen op. Al spoedig zullen we ons hol zoo volgepropt krijgen met vrouwen en met mannen, die wachten tot ze vrijgekocht worden, dat er voor de roovers geen plaats meer overschiet. Doch ga je gang maar, ik heb toch niets te zeggen.’</p>
<p>De Kleine Tommy Barnes was intusschen in slaap gevallen en toen ze hem wakker maakten, schrikte hij en begon te huilen en riep, dat hij naar huis, naar zijn moeder wilde, en volstrekt geen lust had nog langer roover te zijn.</p>
<p>Toer, begonnen allen den gek met hem te steken, en noemden hem een schreeuwleelijk, en dat maakte hem dol, zoodat hij zei, dat hij onmiddellijk wegging en al de geheimen zou verklappen. Maar Tom gaf hem vijf centen opdat hij zich stil zou houden, en zei, dat we allen naar huis gingen en de volgende week weer bijeen zouden komen om iemand te berooven en eenige menschen te dooden.</p>
<p>Ben Rogers zei, dat hij niet veel tijd had om uit te breken, alleen 's Zondags, en daarom stelde hij voor aanstaanden Zondag te beginnen, maar al de jongens vonden dat het goddeloos was het op Zondag te doen, en dat gaf den doorslag. Zij spraken af bijeen te zullen komen en zoodra mogelijk een dag vast te stellen, en vervolgens kozen we Tom Sawyer als opperhoofdman en Jo Harper als onderhoofdman van de bende, en daarop gingen we naar huis.</p>
<p>Ik klom op de loods en kroop mijn raam binnen juist voordat de dag begon aan te breken. Mijn nieuwe kleeren waren erg vuil en bemodderd, en ik zelf was dood moe.</p>
</chapter>
<chapter id="3" name="Hoofdstuk III. Een flinke uitbrander. - De zachtmoedigheid zegeviert. - Roovertje spelen. - De geesten. - ‘Een van Tom Sawyer's leugens.’ ">
<p>'s Morgens kreeg ik van de oude juffrouw Watson een flinken uitbrander over mijn kleeren; maar de weduwe bekeef me niet, zij borstelde enkel het vuil en den modder af, en keek zoo bedroefd, dat ik besloot mij een poos fatsoenlijk te gedragen, als ik kon. Toen nam juffrouw Watson me bij zich in hare kamer en begon te bidden, maar dat hielp niets. Zij vertelde me, dat ik elken dag moest bidden en al wat ik vroeg, zou ik krijgen. Maar dat was niet zoo. Ik heb het beproefd. Eens wist ik een vischtuig machtig te worden, maar zonder angels. Zonder angels had ik er niets aan. Drie-of viermaal trachtte ik toen met bidden de angels te krijgen, maar hoe 't zij, het had geen uitwerking. Toen vroeg ik op zekeren dag aan juffrouw Watson of zij het eens wilde probeeren, maar zij noemde mij een gek. Nooit heeft ze me verteld waarom, en ik begreep er ook niets van.</p>
<p>Eens zat ik in het bosch op den grond, en dacht er langen tijd over na. Ik zei tot mijzelven, als iemand iets krijgen kan waarom hij bidt, waarom heeft Deken Winn dan het geld niet teruggekregen, dat hij aan zijn varken verloren heeft? Waarom kan de weduwe haar zilveren snuifdoos niet terugkrijgen, die gestolen is? Waarom kan juffrouw Watson niet een beetje dikker worden? Neen, zei ik tot mijzelven, dat is allemaal niets waard. Ik ging er de weduwe eens over spreken, en zij zei dat de dingen, die iemand door het gebed kon verkrijgen, ‘geestelijke gaven’ waren. Dat ging me te hoog, maar zij verklaarde me wat ze bedoelde - ik moest anderen helpen, en alles doen wat ik kon voor anderen, daarop moest ik steeds mijn aandacht gevestigd houden en nooit aan mijzelven denken. Hieronder was ook juffrouw Watson begrepen; zoo vatte ik het ten minste op. Ik liep weer het bosch in en overwoog het langen tijd in mijn geest, maar ik zag er volstrekt geen voordeel in - behalve voor die anderen - en daarom besloot ik er mij niet verder mee te kwellen, maar het stilletjes te laten waaien. Soms trok de weduwe mij naar zich toe en vertelde mij van de Voorzienigheid op een manier, dat men er van watertandde; maar dan kreeg den volgenden dag juffrouw Watson er vat op en brak alles weer af. Ik begon nu te begrijpen, dat er twee Voorzienigheden waren, en dat een arme drommel op vrij goeden voet kon staan met de Voorzienigheid van de weduwe, maar dat het voor goed met hem gedaan was, als die van juffrouw Watson hem te pakken kreeg. Ik overdacht dit alles eens goed; en besloot mij aan de zijde van die der weduwe te scharen, als zij mij noodig had, ofschoon ik maar niet kon begrijpen, hoe haar dat iets helpen zou, daar ik toch erg dom en zoo'n onnoozele hals was.</p>
<p>Vader had zich in meer dan een jaar tijds niet vertoond, en dat was heel prettig voor mij; ik verlangde volstrekt niet hem ooit terug te zien. Als hij nuchter was en mij in de vingers kon krijgen was hij altijd gewoon me af te rossen; ofschoon ik meestal maakte dat ik het bosch in kwam, zoodra hij in de buurt was. Nu dan, omstreeks dezen tijd werd hij, ongeveer twaalf mijlen boven de stad, in de rivier verdronken gevonden; zoo werd er ten minste verteld. Men hield het er voor, dat hij het was; die verdronken man, zei men, was juist van zijne grootte, zat erg slordig in de kleeren en had buitengewoon lang haar - wat alles op vader paste - maar het gelaat was volstrekt niet te herkennen, want het had zoolang in het water gelegen, dat er bijna geen aangezicht meer uit te maken viel. Er werd gezegd, dat hij op zijn rug in 't water had gedreven. Hij werd er uitgehaald en op den oever begraven. Doch ik bleef niet lang op mijn gemak, want ik begon zoo eens een en ander te overdenken. Ik weet zeer goed, dat een verdronken man niet op zijn rug, maar op zijn buik drijft. Dus begreep ik, dat het niet vader geweest was, maar een vrouw in manskleeren. En daarom werd ik weer erg onrustig. Ik vermoedde dat de ouwe weldra zou terugkomen, ofschoon ik het tegendeel wenschte.</p>
<p>Ongeveer een maand lang speelden we nu en dan roovertje, en toen gaf ik het op. Alle jongens deden het. We hadden niemand beroofd, niemand gedood; we hielden ons maar alsof het zoo was. We sprongen gewoonlijk uit het bosch te voorschijn met het plan om op varkensdrijvers en op vrouwen, die groenten ter markt brachten, aan te vallen, maar we hebben er nooit een gesnapt. Tom Sawyer noemde de varkens ‘baren gouds’ en de rapen en knollen ‘juweelen’, en we zouden naar ons hol gaan om er te praten over hetgeen we gedaan hadden en over het groot aantal menschen, die we gedood en gewond hadden. Maar ik zag er volstrekt geen heil in. Eens liet Tom een jongen ijlings door de stad rondloopen met een brandende toorts, wat hij een oorlogskreet noemde (dat was voor de bende het teeken om bijeen te komen), en toen zei hij, dat hij door zijne spionnen als een geheim nieuws had vernomen, dat er den volgenden dag een heele troep Spaansche kooplieden en rijke Arabieren te Cave Hollow zouden legeren met tweehonderd olifanten, zeshonderd kameelen en meer dan duizend muilezels, alle beladen met diamanten; zij hadden slechts een geleide van vierhonderd soldaten, en dus moesten we in hinderlaag gaan liggen, zooals hij dat noemde, de manschappen dooden en de rijke vracht plunderen. Hij zei, dat we onze sabels en geweren moesten poetsen en ons gereed maken. Nooit kon hij een groentewagen achtervolgen, of hij beval, dat de sabels en geweren goed schoongemaakt moesten worden; ofschoon onze wapens alleen uit stokken en bezemsteelen bestonden. Al schuurde men er zich half lam op, toch werden ze geen duit meer waard dan te voren. Ik geloofde niet, dat we zoo'n menigte Spanjaarden en Arabieren zouden kunnen verslaan, maar ik was erg verlangend om de kameelen en olifanten te zien, en dus zorgde ik, dat ik den volgenden dag, Zaterdag, in de hinderlaag present was; en toen het commando gegeven werd, stormden wij het bosch uit en den heuvel af. Maar er waren geen Spanjaarden en Arabieren, en kameelen en olifanten waren er ook niet. Er was niets dan een feestvierende Zondagsschool en dat nog wel alleen de laagste klasse ervan. We joegen de kinderen op en achtervolgden hen; maar we maakten niets anders buit dan wat pepernoten en wat bessengelei, doch Ben Rogers kaapte een oude pop en Jo Harper een psalmboek en een tractaatje; en toen kwam de onderwijzeres op ons los en joeg ons op de vlucht, waarbij wij alles weer in den steek lieten. Ik zag geen diamanten, en ik sprak er Tom Sawyer over. Hij zei, dat er heele vrachten geweest waren, en Arabieren waren er ook, zei hij, en olifanten en nog al meer. Ik vroeg, waarom wij ze dan niet konden zien? Hij antwoordde, dat als ik maar niet zoo dom was, en het boek, getiteld ‘Don Quichot’ gelezen had, ik het dan wel weten zou zonder het te vragen. Hij zei, dat er tooverij in het spel was. Er waren honderden soldaten geweest, en olifanten en groote schatten en zoo al meer; maar wij hadden vijanden, die toovenaars genoemd worden en die hadden den heelen boel in een kinder-Zondagsschool veranderd, alleen maar uit boosaardigheid. Ik zei, dat er dan voor ons niets anders overschoot dan naar die toovenaars te gaan - Tom Sawyer vond, dat ik een uilskuiken was.</p>
<p>‘Zoo'n toovenaar,’ zei hij, kon een heelen troep geesten oproepen en die zouden je fijnhakken, alsof het zoo niets was, voordat je goed begreep wat er gebeurde. Ze zijn zoo lang als een boom en zoo dik als een kerktoren.’</p>
<p>‘Maar,’ zei ik, ‘als we nu eens eenige van die geesten konden overhalen om ons te helpen - zouden we dan den overigen hoop niet kunnen verslaan.</p>
<p>‘Hoe zou je hen daartoe overhalen?’</p>
<p>‘Dat weet ik niet. Hoe leggen die anderen het aan?’</p>
<p>‘Wel, ze wrijven aan een oude blikken lantaarn of aan een ijzeren ring, en dan komen de geesten toeschieten met een groot geraas van donder en bliksem en onder het ronddwarrelen van dikke rookwolken, en al wat men hun beveelt doen zij onmiddelijk. 't Is voor hen geen oortje waart een hoogen toren met grondvesten en al op te tillen en dien als muts over het hoofd van een Zondagsschooljuffrouw - of van iemand anders - te stelpen.’</p>
<p>‘Wie doet ze dan zoo van alle kanten toeschieten?’</p>
<p>‘Wel, degene die aan de lantaarn of aan den ring wrijft. Zij staan onder het bevel van dengene, die aan de lantaarn of aan den ring wrijft, en al wat hij zegt moeten ze doen. Als hij hun beveelt een paleis te bouwen van veertig mijlen lengte, geheel van diamanten, en het te vullen met zoethout, of met iets anders, wat je maar verlangt, en een keizersdochter uit China voor je te halen om met haar te trouwen, dan moeten ze dat doen - en nog wel voordat den volgenden morgen de zon opgaat. Wat meer is - zij moeten dat paleis over den grond zeulen tot op de plaats, waar je het hebben wilt, begrijp je.’</p>
<p>‘Nu,’ zei ik, ‘het zijn dunkt me groote stommeriken, dat ze niet zelven het paleis houden in plaats van zich zóó te laten beetnemen. Ja, wat meer is, als ik een hunner was, dan zouden ze lang kunnen wachten eer ik mijn werk liet staan en naar iemand toeging, omdat hij aan een oude blikken lantaarn had gewreven.’</p>
<p>‘Je hebt mooi praten, Huck Finn. Als er gewreven werd zou je wel moeten gaan, of je wilde of niet.’</p>
<p>‘Wat, als ik zoo lang was als een boom en zoo dik was als een kerktoren? Nu, goed dan; ik zou gaan; maar ik verzeker je, dat ik zoo'n man in den hoogsten boom zou laten klimmen, die er in den omtrek was.’</p>
<p>‘Och, met jou valt niet te praten, Huck Finn. Je schijnt niets te weten - hoegenaamd niets - je bent een volslagen domkop.’</p>
<p>Wel twee of drie dagen heb ik over dit alles nagedacht, en toen besloot ik eens te beproeven of iets van aan was. Ik nam een oude blikken lantaarn en een ijzeren ring en ging het bosch in en wreef en wreef, tot ik zweette als een Indiaan. die berekeningen zit te maken voor het bouwen van een paleis, dat hij daarna wil laten verkoopen; maar het hielp allemaal niets, geen enkele geest kwam opdagen. Toen begon ik te begrijpen, dat al die zotteklap niets anders was dan een van Tom Sawyer's leugens. Ik hield het er voor, dat hij geloofde aan die Arabieren en die olifanten, maar ik voor mij denk er anders over. Het droeg al de kenmerken van een Zondagsschool.</p>
</chapter>
<chapter id="4" name="Hoofdstuk IV. Langzaam maar zeker. - Huck en de rechter. - Bijgeloof.">
<p>Drie of vier maanden waren er verloopen en 't was nu midden in den winter. Bijna gedurende al dien tijd had ik school gegaan en kon nu spellen, lezen en een beetje schrijven; ook kon ik de vermenigvuldigingstafel opzeggen tot zesmaal zeven is vijfendertig en ik was vast overtuigd, dat ik het nooit verder zou brengen, al bleef ik ook nog zoolang leven. Wiskunst, daar begreep ik heelemaal niets van.</p>
<p>In het eerst had ik een grooten hekel aan de school, maar langzamerhand bracht ik het zoover, dat ik het er kon uithouden. Telkens als het mij erg begon te vervelen maakte ik een slippertje, en wanneer ik me dan zoo'n dagje schuil had gehouden, was ik weer geheel en al opgefrischt. Hoe langer ik schoolging, hoe gemakkelijker het mij viel. Ik raakte ook meer en meer gewend aan de luimen van de weduwe, en daardoor werd zij minder knorrig tegen mij. In een huis te wonen en in een bed te slapen, stond mij doorgaans vrij wel aan, maar voordat de koude inviel, sloop ik nu en dan nog eens stilletjes weg om in het bosch te gaan slapen, en dat was een heel genot voor me. Ik was nog altijd erg gehecht aan mijn oude gewoonten, maar ik begon ook zoo'n beetje met de nieuwe verzoend te raken. De weduwe zei, dat ik langzaam maar zeker vorderde en mij tamelijk goed gedroeg. Zij behoefde zich volstrekt niet over mij te schamen, meende zij.</p>
<p>Op zekeren morgen stootte ik aan het ontbijt bij ongeluk het zoutvat om. Zoo gauw als ik kon trachtte ik een beetje zout te grijpen om dat over mijn linker schouder te werpen, teneinde mij voor onheil te bewaren, maar juffrouw Watson was me voor en verhinderde het.</p>
<p>‘Houd je handen thuis, Huckleberry,’ zei ze - ‘Wat ben je toch altijd lomp.’ De weduwe deed een goed woord voor me, doch ik wist maar al te best, dat zoo iets volstrekt niet voldoende was om mij voor onheil te vrijwaren. Na het ontbijt maakte ik mij uit de voeten, ik gevoelde me ontevreden en wrevelig, en was nieuwsgierig, welke ramp me zou treffen en waar dat gebeuren zou. Er zijn wel middelen om sommige soorten van rampen af te wenden, maar deze behoorde er niet onder; daarom deed ik er ook geen enkele poging toe, maar dwaalde neerslachtig rond en was voortdurend op mijn hoede.</p>
<p>Ik liep den tuin door en klom over het hek van de hooge planken schutting. Er lag een duim dik versche sneeuw op den grond, en ik zag er voetstappen in. Ze kwamen van den kant van de steengroeve, vertoonden zich rondom het hek en liepen verder langs de tuinschutting. 't Was zot, dat ze niet in den tuin waren gekomen, nu ze er omheen zoo talrijk zichtbaar waren. Ik begreep er niets van. 't Was in elk geval vrij zonderling. Ik wilde ze nagaan, maar eerst bleef ik staan om de voetstappen eens goed op te nemen. In den beginne zag ik er niets bijzonders aan, maar dat werd spoedig anders. In de hak van de linker laars was met groote spijkers een kruis gemaakt, om den duivel af te weren.</p>
<p>In een wip was ik overeind en rende den heuvel af. Telkens keek ik over mijn schouder achterom, maar ik zag niemand. Ik spoedde mij zoo vlug als ik maar kon naar den rechter Thatcher. Deze zei:</p>
<p>‘Wel, mijn jongen, wat ben je buiten adem! Kom je soms je interest halen?’</p>
<p>‘Neen, mijnheer,’ zei ik; ‘is er wat voor me?’</p>
<p>‘Wel zeker, gisteren is de halfjaarlijksche rente vervallen; meer dan honderd vijftig dollars. 't Is bepaald een heel fortuin voor je. Je zoudt het best doen, als je het mij bij de zes duizend liet uitzetten, want als je het in de vingers krijgt, zal het er toch maar tusschen door druipen.’</p>
<p>‘Neen, mijnheer,’ zei ik, ‘ik verlang het niet te verteren. Ik wil er niets van hebben - en van de zes duizend evenmin. Ik hoop dat gij het zult willen aannemen; ik wensch het u te geven - de zes duizend en al het overige.’</p>
<p>Hij keek mij vol verbazing aan. Daar begreep hij nu niets van.</p>
<p>‘Maar, wat bedoel je toch mijn jongen?’ zei hij.</p>
<p>‘Och, spreek er me asjeblieft niet verder over. Gij neemt het aan - niet waar?’</p>
<p>‘Wel, ik sta verstomd. Is er soms iets gaande?’</p>
<p>‘Neem het asjeblieft, en vraag me niets - want ik zou niet gaarne leugens vertellen.’</p>
<p>Hij bedacht zich een poos en zei vervolgens:</p>
<p>‘Ah, zoo; nu ben ik er achter. Je wilt je heele vermogen aan mij verkoopen - niet geven; dat is eigenlijk de bedoeling.’</p>
<p>Daarop schreef hij iets op een stuk papier, las het nog eens over, en zei toen:</p>
<p>‘Ziedaar - zooals je ziet wordt hier melding gemaakt van een “overeenkomst”. Dat beteekent, dat ik het van je gekocht en er je voor betaald hebt. Hier is een dollar, die is voor jou. Kom, teeken nu maar.’</p>
<p>Ik teekende en ging heen.</p>
<p>Jim, de neger van juffrouw Watson, had een haren bal zoo groot als een vuist; dat ding hadden ze uit de vierde maag van een os gehaald en hij gebruikte het om er tooverkunsten mee te doen. Hij zei, dat er een geest inzat, die alles wist. Daarom ging ik 's avonds naar hem toe en vertelde hem, dat vader weer terug was, want ik had zijn voetstappen in de sneeuw gezien. Ik verlangde te weten, wat hij doen wilde en of hij van plan was te blijven. Jim haalde zijn haren bal voor den dag, en prevelde er iets tegen; vervolgens hield hij hem omhoog en liet hem op den grond vallen. Hij kwam vrij hard neer en rolde maar een duim breed weg. Jim deed het nog eens en vervolgens nog een keer en telkens met hetzelfde gevolg. Jim ging op zijn knieën liggen, hield er zijn oor tegen en luisterde. Maar het hielp niet; hij zei dat het ding niet wilde spreken. Dat komt, zei hij, omdat het zonder geld niets zeggen wil. Ik vertelde hem, dat ik een oud valsch kwartje had, dat niet deugde, omdat het koper een beetje door het zilver scheen, en dat het er toch niet mee door kon, ook al had men het koper niet kunnen zien, omdat het zoo smerig geworden was en het daardoor zichzelf zou verraden. (Ik zweeg opzettelijk van den dollar, dien ik van den rechter gekregen had.) Ik zei, dat het een zeer slecht geldstuk was, maar misschien zou de haren bal het wel aannemen, omdat die het onderscheid toch niet zou kennen. Jim maakte het schoon en wreef het wat op en zei, dat hij het wel zóó zou aanleggen, dat de haren bal in de meening gebracht werd, dat het goed was. Hij zei, dat hij een rauwen Ierschen aardappel zou opensnijden en het kwartje er in steken en den ganschen nacht er in laten zitten; den volgenden morgen zou je geen koper meer kunnen zien, het geldstuk zou niet vuil meer zijn, en dan zou iedereen in de stad het terstond aannemen, laat staan een haren bal. Nu, ik wist al van vroeger dat een aardappel zoo'n uitwerking had, maar ik was het vergeten.</p>
<p>Jim legde het kwartje onder den haren bal, bukte en luisterde opnieuw. Ditmaal zei hij, was de haren bal goed opstreek. Als ik het verlangde, zou mijn heele levensloop mij verteld worden. Ga je gang maar, zei ik. En toen sprak de haren bal tot Jim, en Jim vertelde het weer aan mij. Hij zei:</p>
<p>‘Je oude vader weet nog niet, wat hij zal beginnen. Soms is hij van plan heen te gaan, en dan weer is hij van plan te blijven. 't Is het best je maar kalm te houden en den ouden man zijn eigen gang te laten gang. Er zweven twee engelen om hem heen. Een van deze is schitterend wit, en de ander is zwart. De witte haalt hem over om rechts te gaan, maar in een wip komt dan de zwarte toeschieten en brengt den boel weer in de war. Niemand kan nog zeggen, wie van de twee ten laatste de baas zal blijven. Maar met jou is het wat anders. Je zult heel wat ellende beleven, maar ook heel wat vreugde. Je zult je nu en dan bezeeren en nu en dan ook ziek worden; maar telkens zul je het weer te boven komen. Er zullen in je leven twee meisjes om je heen vliegen. Een van deze is blond en het andere zwart. Het eene rijk en het andere arm. Eerst zul je met het arme meisje trouwen en later met het rijke. Je moet je zooveel mogelijk van het water verwijderd houden en je niet aan gevaar blootstellen, want er staat geschreven dat je zult worden opgehangen.’</p>
<p>Toen ik dien avond mijne kaars aanstak en naar mijn kamer ging, zat mijn vader er, in eigen persoon!</p>
</chapter>
<chapter id="5" name="Hoofdstuk V. Huck's vader. - Een teerhartig bloedverwant. - Verbetering.">
<p>Ik had de deur gesloten; ik keerde mij om en daar zat hij. Gewoonlijk schrikte ik van hem, zoodra ik hem maar zag, omdat hij mij zoo dikwijls afranselde. Ik geloofde, dat ik ook nu geschrokken was; maar spoedig bespeurde ik, dat ik mij vergist had. Dat wil zeggen, na den eersten schok, om het zoo te noemen, waarbij mijn adem wat begon te schokken - hij kwam ook zoo onverwachts; maar terstond daarop bemerkte ik, dat ik niet noemenswaard van hem geschrokken was.</p>
<p>Hij telde hoogstens vijftig, en daar zag hij ook naar uit. Zijn haar was lang en smerig, en hing hem verward in het aangezicht, en zijn oogen blonken er zoo waterig doorheen, alsof hij boven zijn bier was. Het haar was nog heel zwart en volstrekt niet vergrijsd; evenzoo zijn lange, verwilderde baard. Zijn gelaat miste, voor zoover het te zien was, alle kleur; het was bleek, niet zooals van een gewoon mensch, maar zoo bleek, dat men er naar van werd en er van begon te griezelen - zoo bleek als de buik van een visch. Wat zijn kleeren betreft - niets dan lompen. Hij zat met de beenen over elkaar geslagen; een van zijn laarzen was opengescheurd, twee van zijn teenen staken er doorheen en nu en dan liet hij die bewegen. Zijn hoed lag op den grond, een oud vod met een ingedeukten bol.</p>
<p>Ik stond hem aan te kijken; hij zat mij aan te kijken, met zijn stoel een weinig achterover gewipt. Ik zette de kaars op tafel, en bemerkte dat het raam open stond; hij was dus over de loods naar binnen geklommen. Hij bekeek me van top tot teen. Eindelijk zei hij:</p>
<p>‘Nette kleeren - waarachtig. Je denkt zeker, dat je al een heele piet bent, niet waar?’</p>
<p>‘Misschien, en misschien ook niet,’ zei ik.</p>
<p>‘Zou je me niet eens een kus geven,’ zeide hij. ‘Je hebt je heel wat grillen aangewend, sinds ik weg ben geweest. Ik zal je terdege de pin op den neus moeten zetten, eer ik met je klaar ben. Je hebt ook een nette opvoeding genoten, zeggen ze; je kunt lezen en schrijven. Je denkt, dat je beter bent dan je vader, is 't niet, omdat je dat kunt? Dat zal ik je wel afleeren. Wie heeft gezegd, dat je je moest inlaten met zoo'n voddige beuzelarij, hè? - wie heeft je gezegd, dat je dat mocht?’</p>
<p>‘De weduwe heeft 't me gezegd.’</p>
<p>‘De weduwe, hè? - en wie heeft de weduwe verteld, dat ze haar neus mocht steken in dingen, die haar volstrekt niet aangaan?’</p>
<p>‘Niemand heeft haar dat ooit verteld.’</p>
<p>‘Nu dan, ik zal je eens leeren wat je te doen hebt. Let op - je gaat van die school af, hoor je? Ik zal het die lui eens afleeren een jongen zóó op te voeden, dat hij tegenover zijn eigen vader airs aanneemt en zich verbeeldt beter te zijn dan hij. Laat ik je niet weer snappen daar in de buurt van de school, versta je? Je moeder kon niet lezen, en schrijven evenmin, tot aan haar dood toe. Niemand van de familie heeft het ooit van zijn leven gekend. Ik kan het niet; en daar komt me zoo'n aap, als jij bent, een hooge borst opzetten. Ik ben er de man niet naar om zoo iets te verdragen - begrijp je? Kom - laat me eens hooren.’</p>
<p>Ik nam een boek op en begon een stukje over generaal Washington in den oorlog. Toen ik zoowat een halve minuut gelezen had, rukte hij me plotseling het boek uit de handen en smeet het door de kamer heen, met de woorden:</p>
<p>Het is zoo; je kunt 't. Ik twijfelde er aan, toen je 't me vertelde. Hoor nu eens hier; je houdt op met al die grillen. Ik wil 't niet hebben. Ik zal op je letten, kereltje; en als ik je in de buurt van de school betrap, dan zal ik je eens duchtig afrossen. Ik zal je mores leeren; ik heb nog nooit zulk een zoon gezien.’</p>
<p>Hij nam een kleine blauw en geel gekleurde prent ter hand, waarop eenige koeien en een jongen waren afgebeeld.</p>
<p>‘Wat is dat?’ zei hij.</p>
<p>‘Dat heb ik gekregen omdat ik mijn lessen zoo goed leerde. Hij scheurde het stuk, en zei:</p>
<p>‘Ik zal je iets beter geven. - Ik zal je een blauwen rug bezorgen.’</p>
<p>Een oogenblik bleef hij zitten mompelen en brommen, en vervolgens zei hij:</p>
<p>‘Wel, wat ben je toch een fijn heertje! Een bed, en dekens en een spiegel, en een stuk kleed op den vloer - en je vader moet in de looierij bij de varkens slapen. Ik heb nog nooit zulk een zoon gezien. Ik wil wedden, dat ik je wel eenige van die fratsen zal hebben afgeleerd, eer ik met je afgerekend heb. Wel, er komt maar geen eind aan je pretenties - ze zeggen, dat je rijk bent. Hè? - wat is daarvan aan?’</p>
<p>‘'t Is een leugen - dat is 't.’</p>
<p>‘Hoor eens hier - bedenk wel wat je tegen me zegt; als ik wat voorheb, dan geef ik het niet zoo gemakkelijk op - tracht me dus niet te misleiden. Ik ben twee dagen in de stad geweest en ik heb daar niet anders van je gehoord, dan dat je rijk bent. De rivier langs hoorde ik hetzelfde; en daarom kom ik nu hier. Morgen geef je me dat geld - ik heb het noodig.’</p>
<p>‘Ik heb geen geld.’</p>
<p>‘Dat is een leugen. De rechter Thatcher heeft het in bewaring. Je gaat het halen. Ik heb het noodig.’</p>
<p>‘Ik heb geen geld, zeg ik. Vraag het den rechter Thatcher maar; hij zal u hetzelfde zeggen.’</p>
<p>‘Goed; ik zal 't hem vragen, en ik zal hem niet met rust laten, of anders wel de reden weten waarom. Zeg - hoeveel heb je in je zak? Ik heb het noodig.’</p>
<p>‘Ik heb maar één dollar, en dien moet ik zelf gebruiken om -’</p>
<p>‘Het doet er niet toe waarvoor je hem, gebruiken wilt - voor den dag er mee.’</p>
<p>Hij nam hem en beet er op om te zien of hij wel echt was, en toen zei hij, dat hij naar de stad ging om wat brandewijn te koopen; hij had den ganschen dag nog geen druppel geproefd. Toen hij op de loods stond, stak hij zijn hoofd nog eens naar binnen en vloekte tegen mij, omdat ik me allerlei kuren aanwende en mij voor beter hield dan hij; en toen ik dacht, dat hij al weg was, kwam hij weer terug en stak zijn hoofd nog eens naar binnen, om me te zeggen, dat ik aan die school denken moest, want hij zou op me letten en me afranselen, als ik ze niet liet varen.</p>
<p>Den volgenden dag was hij dronken en ging naar de woning van den rechter Thatcher; hij begon tegen hem uit te varen en trachtte hem over te halen het geld af te geven, maar dat gelukte niet, en toen zwoer hij, dat hij hem door de wet zou laten dwingen.</p>
<p>De rechter en de weduwe beklaagde zich toen en trachtten van het gerechtshof te verkrijgen, dat ik aan de vaderlijke macht onttrokken en aan een hunner toevertrouwd zou worden; maar er was juist een nieuwe rechter aangesteld, en die kende mijn ouwe niet; daarom zei hij, dat het gerecht niet tusschen beiden moest treden en gezinnen van elkaar scheiden, zoolang dat nog te verhinderen was; hij had tot dusver nog nooit een kind aan zijn vader ontrukt. Dus moesten de rechter Thatcher en de weduwe in de zaak berusten.</p>
<p>Dat deed den ouwe zoo'n pleizier, dat hij rust noch duur had. Hij zei, dat hij me bont en blauw zou slaan als ik niet wat geld voor hem wist op te diepen. Ik leende drie dollars van den rechter Thatcher en vader ging ze verdrinken en liep al zwaaiende te razen en te tieren; dat ging zoo met een blikken ketel de gansche stad door tot bijna middernacht. Doch toen werd hij opgepakt en den volgenden dag voor het gerecht gebracht, waarna hij voor een week achter slot werd gezet. Maar hij beweerde dat hij tevreden was; hij was baas over zijn zoon, en had het vuurtje voor hem aangestookt.</p>
<p>Toen hij uit de gevangenis kwam zei de rechter, dat hij een mensch van hem wilde maken. Hij nam hem bij zich in huis, stak hem zindelijk en netjes in de kleeren en liet hem bij ontbijt, middagmaal en avondeten aan zijn eigen tafel aanzitten, kortom, hij zorgde in alle opzichten vaderlijk voor hem. En na het avondeten sprak hij met hem over matigheid en dergelijke dingen, totdat mijn ouwe begon te schreien en zei, dat hij een dwaas geweest was en zijn leven verbeuzeld had; maar nu zou hij een geheel ander mensch worden, zoodat niemand zich meer over hem zou behoeven te schamen, en hij hoopte, dat de rechter hem zou willen helpen en niet laag op hem neerzien. De rechter zei, dat hij hem wel zou willen omhelzen voor die woorden; hij begon te weenen en zijn vrouw ook; vader zei, dat hij iemand geweest was, die altijd verkeerd was begrepen, en de rechter zei, dat hij het gaarne geloofde. De ouwe zei, dat een mensch in de eerste plaats medegevoel noodig had; dat vond de rechter ook en toen begonnen ze opnieuw te schreien. En toen het tijd was om naar bed te gaan, stond mijn ouwe op, stak zijn hand uit en sprak:</p>
<p>‘Zie hier, gij allen, heeren en dames; vat deze hand aan en schudt ze. Deze hand was de hand van een zwijn; maar dat is ze niet meer, het is de hand van een man, die een nieuw leven heeft aangevangen, en liever wil sterven dan op het oude pad terugkeeren. Let op deze woorden - vergeet niet dat ik ze gesproken heb. Nu is deze hand zuiver; schudt ze zonder vrees.’</p>
<p>Ieder op zijn beurt, de een voor de andere na, schudde de toegestoken hand en weende. De vrouw van den rechter kuste ze. Daarop teekende mijn ouwe een overeenkomst - dat wil zeggen, hij zette er een kruisje onder. De rechter zei, dat dit het heiligste oogenblik was, dat hij zich herinneren kon. Toen stopten ze mijn vader in een mooie kamer, de logeerkamer, en 's nachts werd hij opeens verbazend dorstig, hij klom uit het raam op een afdak liet zich langs een der pilaren naar beneden glijden, verkocht zijn nieuwen jas voor een kruik brandewijn, klom weer naar binnen en deed zich eens flink te goed, evenals vroeger. En tegen den morgenstond klauterde hij weer het raam uit, zoo dronken als een kartouw, rolde van het afdak en brak zijn linker arm op twee plaatsen, en toen ze hem na zonsopgang vonden, was hij halfdood gevroren. En toen ze in de logeerkamer wilden gaan kijken, moesten ze eerst de deur openbreken, eer ze binnen konden komen.</p>
<p>De rechter was diep bedroefd. Hij zei, dat hij geloofde aan de mogelijkheid om den ouden man te genezen met een geweerschot maar iets anders wist hij er niet op.</p>
</chapter>
<chapter id="6" name="Hoofdstuk VI. Hij gaat naar den rechter Thatcher. - Huck besluit te vertrekken. - Hij denkt er over na. - Staathuishoudkunde. - De ouwe scharrelt rond.">
<p>Spoedig was de ouwe weer op de been en ging toen naar het gerecht om den rechter Thatcher te dwingen het geld af te geven, en hij loerde ook op mij, omdat ik het schoolgaan niet gestaakt had. Een paar malen kreeg hij me te pakken en roste me af, maar ik bleef toch schoolgaan en wist hem meestal te misleiden of te ontloopen. Vroeger was ik niet zoo erg happig op het schoolgaan, maar ik bedacht dat het nu gebeurde tegen den wil van vader. Met dat gerechtelijk onderzoek was het ook een gesukkel; het geleek wel, alsof ze er nooit aan beginnen zouden, dus leende ik van den rechter twee of drie dollars voor den ouwe, om me te vrijwaren voor opstoppers. Telkens als hij geld kreeg werd hij dronken; en telkens als hij dronken was liep hij als een dolleman door de stad en werd daarom achter slot gezet. Dat paste hem net - 't was juist zoo'n kolfje naar zijn hand.</p>
<p>Hij dwaalde maar al te dikwijls, in de buurt van de woning der weduwe rond en daarom liet zij hem ten laatste weten, dat, als hij haar niet met rust liet, zij haar beklag zou doen. Hij zei, dat hij toonen zou wie er baas was over Huck Finn. Op zekeren lentedag wachtte hij mij ook op, pakte me beet, voer met me in een boot ongeveer drie mijlen de rivier op, en stak over naar den Illinoisoever waar het zeer boschrijk was. Huizen waren er niet, alleen een oude blokhut op een plek waar het houtgewas zoo dicht op elkaar stond, dat men de hut niet kon vinden, als men niet wist waar ze was.</p>
<p>Hij nam mij altijd met zich mee, en ik had nooit eenige kans om te ontsnappen. Wij woonden in die oude hut, en 's nachts sloot hij de deur altijd en legde den sleutel onder zijn hoofd. Hij had een geweer, dat hij zeker gestolen had, en we gingen visschen en jagen en daarvan leefden we. Gedurig sloot hij me op en ging dan naar de markt, op drie mijlen afstand; dan verkocht hij visch en wild voor brandewijn en bracht die mee naar huis en bedronk zich naar hartelust en ranselde mij. Weldra kwam de weduwe te weten waar ik was, en zij zond iemand om te beproeven mij mee te krijgen, maar vader joeg hem weg met het geweer, en het duurde niet lang of ik was aan mijn nieuwe woonplaats gewend en alles stond me heel goed aan, behalve de opstoppers.</p>
<p>Het was een lui en lekker leventje, zoo'n ganschen dag in het gras te liggen rooken en visschen, en zonder boeken om te leeren. Ruim twee maanden vervlogen en mijn kleeren raakten gescheurd en vuil en ik kon me maar niet begrijpen hoe ik me ooit bij de weduwe op mijn gemak had kunnen voelen. Daar moet je jezelven wasschen, van een bord eten, je kammen, op tijd naar bed gaan en opstaan, en altijd je kwellen met boeken; en dan hadt je nog die oude juffrouw Watson, die altijd zat te vitten. Ik verlangde volstrekt niet terug te keeren. Ik had het vloeken afgeleerd, omdat de weduwe er zoo'n hekel aan had, maar nu begon ik er weer mee, omdat vader er in 't geheel geen bezwaar in zag. Alles bij elkaar gekomen, was het een lekker leventje daar in de bosschen.</p>
<p>Maar langzamerhad begon vader het al te druk te maken met mij af te rossen, zoodat ik het niet meer kon uithouden. Het liep de spuigaten uit. Ook begon hij zeer dikwijls weg te gaan, terwijl hij mij dan opsloot. Eens liet hij me drie dagen opgesloten zitten. 't Was verschrikkelijk eenzaam. Ik dacht dat hij verdronken zou zijn en dat ik nooit meer uit de hut zou kunnen komen. Ik begon erg bang te worden, en zat me al te bedenken op een of ander middel om er uit te komen. Al dikwijls had ik het beproefd, doch ik kon maar geen middel vinden. Er was geen enkel raam groot genoeg voor een hond om er door te kruipen. Ook de schoorsteen was te nauw voor me. De deur was van dikke, stevige eiken planken. Vader zorgde vooral, dat hij geen mes of iets anders in de hut achterliet, wanneer hij heenging; ik denk, dat ik wel honderdmaal elk plekje had nagezocht; want ik was er bijna voortdurend mee bezig en dat was ook de eenige manier om den tijd te korten. Doch nu vond ik ten laatste toch wat, namelijk, een oude verroeste zaag zonder handvat; ze zat tusschen de daksparren gestoken. Ik smeerde ze in en ging aan het werk. Aan het eene einde van de hut, achter de tafel, was een paarden deken tegen de blokken gespijkerd om den wind te beletten door de reten te spelen en de kaars uit te blazen. Ik kroop onder de tafel, lichtte den deken op en begon in den dikken wand van houtblokken een gat te zagen, groot genoeg om mij door te laten. Nu, dat was een heele karrewei, doch juist toen ik er bijna mee klaar was, hoorde ik vaders geweer in het bosch knallen. Ik ruimde dadelijk de zichtbare teekenen van mijn werk uit den weg, liet den deken er weer overheen zakken en verborg de zaag; en nauwelijks was ik daarmee gereed, of vader trad binnen.</p>
<p>Vader was niet al te best geluimd - nu, dat was niets nieuws. Hij zei dat hij naar de stad geweest was en dat alles even slecht was gegaan. Zijn advocaat, zei hij, geloofde wel, dat hij het proces zou winnen en het geld machtig worden, als er maar eens aan het geding begonnen werd; maar er waren zooveel middelen om het langen tijd te doen uitstellen, en de rechter Thatcher wist wel hoe hij dat aan moest leggen. En hij had hooren zeggen, dat er een andere rechtszaak hangende was om mij van hem weg te krijgen en mij de weduwe tot voogdes te geven, en dat ze meenden het spoedig zoover te zullen brengen. Dit deed mij hevig ontstellen, want ik was volstrekt niet verlangend ooit naar de weduwe terug te keeren om gedrild en beschaafd te worden, zooals ze dat noemden. Toen begon de ouwe te vloeken, en hij vloekte tegen iedereen en alles, wat hij maar bedenken kon, en dan begon hij weer van voren af om maar zeker te zijn dat hij niets had overgeslagen, en daarna besloot hij met een soort van algemeene verwensching, waaronder hij ook een aanzienlijk aantal menschen samenvatte, die hij niet bij name kende, en daarom noemde hij hen, als hij zoover gekomen was, hoe-heet-hij-ook-weer, en ging maar steeds door met vervloeken.</p>
<p>Hij zou wel eens willen zien dat de weduwe mij kreeg, zei hij. Hij zou op zijn hoede zijn, en als ze het probeerden hem zoo'n poets te bakken, wist hij zes of zeven mijlen verder nog wel een plaats, waar hij mij zóó kon verstoppen, dat ze gerust konden zoeken tot ze er bij neervielen, ze zouden me toch niet kunnen vinden. Dat maakte me weer erg onpleizierig, maar het duurde niet lang; ik geloofde niet, dat ik zou blijven wachten, tot hij er kans toe kreeg.</p>
<p>De ouwe stuurde mij naar de boot om er alles uit te halen, wat hij meegebracht had Ik vond er een vijftigpondszak met meel, een zij spek, kruit, en een groote kruik met brandewijn; bovendien een oud boek en twee nieuwsbladen als vulsel, en ook een stuk touw. Ik nam een behoorlijke vracht op mijn rug, keerde weer en ging op den rand van de boot zitten om uit te rusten. Ik dacht eens goed na en kwam tot het besluit, dat ik mij met het geweer en eenige vischtuigen uit de voeten moest maken en het bosch ingaan. Ik overlegde, dat ik niet op een en dezelfde plaats moest blijven, maar de geheele landstreek doorkruisen, meestal 's nachts, en jagen en visschen om in het leven te blijven, en zoover weg zien te komen, dat de ouwe of de weduwe mij nooit meer konden vinden. Ik besloot dien nacht het gat verder uit te zagen en weg te loopen, als ten minste vader dronken genoeg was, en dat zou wel zoo zijn, docht me. Ik was er zoo vol van, dat ik niets eens bemerkte hoe lang ik bleef zitten, totdat de ouwe begon te roepen en mij toeschreeuwde of ik in slaap gevallen of verdronken was.</p>
<p>Ik haalde nu het overschot uit de boot, en intusschen was het bijna donker geworden. Terwijl ik het avondeten kookte, nam de ouwe een paar fiksche teugen, waardoor hij warm werd en weer begon los te komen. Hij was in de stad voortdurend dronken geweest en had den ganschen nacht in de goot gelegen, wat ook wel aan hem te zien was; hij was een en al modder. Zoodra de drank begon te werken, had hij het meestal over de regeering. Ditmaal zei hij:</p>
<p>‘Dat noemen ze nu een regeering! wel, ga maar eens goed na, wat het eigenlijk is. Daar heb je de wet, die gereed staat om iemands zoon van hem weg te nemen - iemands eigen zoon, voor wiens opvoeding hij zich allerlei moeiten en zorgen heeft moeten getroosten. En zoodra die man zijn zoon ten laatste heeft groot gebracht, zoodat deze aan het werk kan gaan en iets voor hem kan doen om hem wat rust te verschaffen, is de wet er op uit hem weg te halen. En dat noemen ze een regeering! 't Lijk er wat naar! De wet steunt dien ouden rechter Thatcher en helpt hem om mij mijn eigendom te onthouden. Ziehier wat de wet doet. De wet neemt iemand, die een vermogen van zesduizend dollars en meer bezit, sluit hem op in een oud krot van een hut zooals deze en laat hem rondloopen in kleeren, die niet eens goed genoeg zijn voor een varken. Dat noemen ze een regeering! Van zoo'n regeering kan iemand zijn recht niet verkrijgen. Soms denk ik er ernstig over het land voor eens en voor altijd te verlaten. Ja, en dat heb ik ze gezegd ook; dien ouden Thatcher heb ik het vlak in zijn gezicht gezegd. Tal van menschen hebben het gehoord, en kunnen getuigen wat ik gesproken heb. Voor twee centen, zei ik, zou ik dit vervloekte land verlaten en er nooit terugkeeren. Zoo heb ik letterlijk gesproken. Zie mijn hoed slechts, zei ik, - als het ten minste nog een hoed mag genoemd worden - de bodem is er uit en de rest zakt me tot over de kin, zoodat het volstrekt geen hoed meer is, maar het veeleer schijnt, alsof ik mijn hoofd door een stuk van een kachelpijp gestoken had. Kijk eens, zei ik - is dat nu een hoed voor mij om te dragen - voor mij, die een van de rijkste mannen uit de stad zou zijn, als ik mijn recht maar kon krijgen.</p>
<p>‘Ja, ja, 't is een vreemde regeering, allervreemdst. Let maar eens op. Er was een vrije neger uit Ohio; een mulat zoo wit als een blanke. Hij had een overhemd aan zoo wit, als ik er maar ooit een gezien heb, en een fonkelnieuwen hoed op; niemand in de stad droeg zulke mooie kleeren als hij; hij had een gouden horloge met ketting en een stok met zilveren knop - 't was kompleet de grootste rijkaard uit het land. En wat denk je? ze zeiden, dat hij professor was aan een hoogeschool, dat hij allerlei talen kon spreken en alles wist. En dat was nog niet het ergste. Ze zeiden dat hij stemmen mocht, als hij thuis was. Nu, dat ging me te ver. Wat moet er van het land komen, dacht ik. Het was de dag der verkiezing en ik zou stellig zelf zijn gaan stemmen, als ik niet te dronken was geweest, om er te komen; maar toen ze me daar verteld hadden, dat er in ons land een staat was, waar ze dien neger tot de stemming hadden toegelaten, toen zag ik er van af. Ik zei, dat ik nooit meer zou stemmen. Ja, dat zei ik letterlijk en allen konden me verstaan; en het land mag voor mijn part te gronde gaan - nooit ga ik weer stemmen, zoolang als ik leef. En dan die onverschillige manieren van dien neger - wel, hij zou me niet eens doorgelaten hebben, als ik hem niet uit den weg geduwd had. Ik zei tot de omstanders, waarom wordt zoo'n neger niet op een veiling gebracht en verkocht? - dat zou ik wel eens willen weten. En wat denk je dat ze antwoordden? Wel, ze zeiden, dat hij niet verkocht mocht worden voordat hij zes maanden in den staat geweest was, en zoolang vertoefde hij er nog niet. Nu vraag ik je - dat is nu een voorbeeld. Dat noemen ze een regeering, die niet eens een vrijen neger kan verkoopen, zoolang hij niet zes maanden in dèn staat is geweest. Daar heb je nu een lichaam, dat zichzelf een regeering noemt, dat voorgeeft en denkt een regeering te zijn, en nu moet het doodstil zes heele maanden wachten, eer het de hand kan leggen op zoo'n rondzwervenden, diefachtigen, vervloekten vrijen neger met zijn witte overhemd, en -’</p>
<p>Als vader op die manier aan den gang was, lette hij er nooit op waar zijn oude, zwakke beenen hem heen brachten, en zoo kwam het, dat hij hals over kop over de ton met gezouten varkensvleesch viel en beide zijn schenen bezeerde, zoodat het overige van zijn toespraak van zeer vinnigen aard was - waarbij hij meestal uitvoer tegen den neger en tegen de regeering, terwijl hij telkens een schop tegen de ton gaf. Hij hinkte nu eens op het eene dan weer op het andere been door de hut, terwijl hij beurtelings een zijner schenen wreef, en ten slotte sloeg hij eensklaps met den linker voet uit en gaf een fermen schop tegen de ton. Maar dat bekwam hem slecht, want het was juist de laars waar een paar teenen doorheenstaken; hij liet dan ook een schreeuw, die iemand de haren te berge deed rijzen, hij zakte neer op den vuilen grond en wentelde daar rond, terwijl hij naar zijn teenen greep; en hij vloekte op al wat hem maar in de gedachte kwam Eindelijk vervloekte hij ook zichzelven.</p>
<p>Na den avond maaltijd haalde vader de kruik voor den dag, en zei, dat hij genoeg brandewijn had om tweemaal dronken te worden en eens een delirium tremens te krijgen. Dat was zoo zijn manier van spreken. Ik vermoedde, dat hij over ongeveer een uur smoordronken zou zijn, en dan zou ik stilletjes den sleutel wegnemen, of den wand zoover uitzagen dat ik er door kon kruipen, een van beide. Hij dronk en dronk nog eens, en rolde weldra op zijn legerstede; maar het geluk liep me, helaas, niet mee. Hij wilde maar niet in slaap vallen, en was onrustig. Hij kreunde en steunde en sloeg om zich heen, gedurende langen tijd. Op het laatst werd ik zóó slaperig, dat ik mijn oogen niet langer kon openhouden, hoe ik er ook mijn best toe deed, en zoo viel ik ongemerkt in een diepen slaap, terwijl de kaars nog brandde.</p>
<p>Ik weet niet hoe lang ik geslapen heb, maar plotseling hoorde ik een vreeselijken schreeuw en vloog overeind. Vader keek woest uit de oogen, sprong van den eenen kant naar den anderen en gilde van slangen. Hij riep, dat er hem een over de beenen kroop; dan nam hij weer een sprong en liet een schreeuw, en zei dat er hem een in de wang had gebeten - doch ik zag geen enkel spoor van slangen. Hij schrikte op en rende de hut in het rond onder het geroep van ‘haal ze weg! haal ze weg! ze bijt me in den nek!’ Nooit heb ik iemand zoo wild uit de oogen zien kijken. Al spoedig was hij geheel en al afgemat, en viel hijgend neer; vervolgens wentelde hij met groote snelheid rond, schopte tegen al wat hem in den weg kwam, sloeg en zwaaide met de handen door de lucht, gilde en riep, dat er duivels op hem afkwamen. Weldra raakte hij uitgeput en lag nog een poos te kreunen. Vervolgens werd hij al stiller, en liet geen geluid meer hooren. Ik vernam het gehuil van uilen en wolven, verweg het bosch in, en ik vond het allerakeligst stil. Hij lag languit in een hoek. Langzamerhand richtte hij zich een weinig op en luisterde, waarbij hij het hoofd naar den eenen kant overboog. Vrij zachtjes zei hij:</p>
<p>‘Stap - stap - stap; daar komt de dood; stap - stap - stap; ze komen me halen; maar ik wil niet mee -. O, o, daar heb je ze al! raak me niet aan - pas op! handen thuis - ze zijn koud; laat me los -. Och, laat mij, arme drommel, met rust!’</p>
<p>Toen stelde hij zich op handen en voeten en kroop weg, al smeekende, dat ze hem met rust zouden laten, en hij rolde zich in zijn deken en wentelde zoo tot onder de oude tafel, terwijl hij maar al door bleef smeeken; vervolgens begon hij luid te schreeuwen.</p>
<p>Spoedig daarop wierp hij den deken van zich en sprong overeind, keek wild in het rond, zag mij en kwam op me af. Hij joeg me met een knipmes om de tafel heen, noemde me den engel des doods en zei, dat hij me zou dooden, dan kon ik hem nooit meer komen halen. Ik zei hem op smeekenden toon, dat ik Huck was en niemand anders, maar hij lachte, o! zoo schril, vloekte en tierde, en begon me te achtervolgen. Eens toen ik een korten draai nam en onder zijn arm trachtte door te sluipen, greep hij toe en pakte me bij mijn kraag, zoodat ik dacht, dat het met me gedaan was; maar, snel als de bliksem schoot ik uit mijn buis, en maakte me uit de voeten. Al spoedig raakte hij geheel uitgeput en viel op den grond, met zijn rug tegen de deur; hij zei, dat hij een oogenblik zou uitrusten en mij daarna dooden. Hij hield het mes bij zich en zei dat hij een weinig ging slapen om weer bij kracht te komen, en dan zou hij wel eens zien, wat hem te doen stond.</p>
<p>Weldra was hij ingesluimerd. Ik nam een ouden, wrakken stoel, klom er zoo zachtjes mogelijk op, om geen gerucht te maken, en haalde het geweer van den wand. Ik stak den laadstok in den loop, om mij te overtuigen dat het geladen was; daarop legde ik het dwars over een vat met knollen, richtte het op vader en ging zitten afwachten of hij zich ook verroerde. Ach, wat kroop die tijd langzaam en stil voorbij.</p>
</chapter>
<chapter id="7" name="Hoofdstuk VII. Opgesloten in de hut. - Toebereidselen tot de vlucht. - Een plan ontworpen. - Een beetje rust.">
<p>‘Sta op! wat doe je daar!’</p>
<p>Ik opende de oogen en keek rond, om er hoogte van te krijgen, waar ik eigelijk was. De zon was reeds opgegaan, en ik had in een diepen slaap gelegen. Vader stond voor me; hij zag er gemelijk en miserabel uit. Hij zei:</p>
<p>‘Wat moet je met dat geweer?’</p>
<p>Ik dacht, dat hij wei niet zou weten wat hij gedaan had, en zei dus:</p>
<p>‘Er trachtte iemand hier in te breken, en daarom loerde ik op hem.’</p>
<p>‘Waarom heb je me dan niet wakker geschud?’</p>
<p>‘Ik heb het beproefd, maar ik kon niet; ik kon geen beweging in je krijgen,’</p>
<p>‘Goed. Sta niet zoo den ganschen dag te droomen; kijk liever eens of er ook visch aan de lijnen zit voor het ontbijt. Over een paar minuten ben ik bij je.’</p>
<p>Hij ontsloot de deur en ik maakte, dat ik uit de voeten kwam en liep haastig naar den oever. Ik zag er eenige takken en dergelijke dingen drijven en daaruit maakte ik op, dat de rivier was beginnen te wassen. Ik berekende, dat er goede dagen voor me zouden aanbreken, als ik maar eerst de stad kon bereiken. De was van Juni bracht me altijd veel voordeel aan, omdat er, zoodra hij begint, takkebossen kwamen afdrijven en stukken van houtvlotten - soms een dozijn balken tegelijk; je hebt dus niets te doen dan ze op te visschen en aan de houtkoopers en zaagmolens te verkoopen.</p>
<p>Ik liep langs den oever, terwijl ik met het eene oog naar vader uitkeek en met het andere oplette of de was me iets zou toevoeren. Plotseling komt er een schuitje aandrijven; een mooi schuitje, ongeveer dertien of veertien voet lang en op het water dobberende als een eend. Met kleeren en al schoot ik, evenals een kikker, met het hoofd vooruit te water en zwom naar het schuitje. Eigenlijk had ik verwacht, dat er iemand in zou liggen, wat dikwijls gedaan wordt om de menschen beet te nemen; want als dan een of andere kerel er met zijn boot dicht bij is geroeid, dan staan ze op en lachen hem uit. Maar ditmaal was het niet zoo. Het was blijkbaar een weggedreven schuitje; ik klom er in en pagaaide het naar den oever. Daar zal de ouwe schik van hebben, dacht ik - het is wel tien dollars waard. Maar toen ik aan wal ging, was vader nog nergens te zien en terwijl ik bezig was de schuit in een kleine smalle kreek te trekken, die geheel met struiken en wilgen overgroeid was, kwam ik op een ander denkbeeld. Ik vond dat ik ze goed moest verbergen, en wanneer ik wegliep, moest ik, in plaats van het bosch in te gaan, met de schuit ongeveer vijftien mijlen de rivier afzakken en ergens een vast kamp opslaan, dan behoefde ik niet zoo'n vreeselijken tijd te voet rond te dwalen.</p>
<p>Het was vrij dicht bij onze hut en ik verbeeldde me telkens dat ik den ouwe hoorde naderen, maar ik kreeg ze toch verstopt; daarop ging ik achter een groepje wilgen staan loeren, en jawel, daar zag ik den ouwe op den weg, terwijl hij juist met zijn geweer op een vogel aanlegde. Hij had dus niets gezien.</p>
<p>Toen hij mij naderde, was ik druk bezig met een zetlijn op te halen. Hij verweet me dat ik zoo lui was, maar ik zei, dat ik in het water was gevallen en dat het daarom zoo lang had geduurd. Ik begreep wel, dat hij zou zien, dat ik nat was en dan zou hij er mij de reden van vragen. Wij haalden vijf katvisschen van de lijnen en gingen vervolgens naar huis.</p>
<p>Toen we ons na het ontbijt te slapen legden, omdat we beiden vrij moe waren, begon ik te bedenken, dat indien ik een middel wist te vinden om vader en de weduwe er van terug te houden mij na te zitten, dit veel zekerder zou zijn, dan op goed geluk te vertrouwen, dat ik ver genoeg weg zou zijn eer ze me misten; want, zie je, je weet nooit wat er gebeuren kan. In den beginne zag ik er geen gat in, maar weldra stond vader even op om een tweede teug water te drinken, en zei:</p>
<p>‘Op een anderen keer als er iemand hier komt rondsnuffelen, dan schud je me wakker, versta je? Die kerel had niets goed in den zin. Ik zou hem neergeschoten hebben. Op een anderen keer schud je me wakker, hoor je?’</p>
<p>Toen ging hij weer liggen en sliep spoedig weer in - doch wat hij gezegd had, bracht me op het ware denkbeeld, dat mij van dienst kon zijn. Ik zei bij mijzelven, nu kan ik het wel zóó aanleggen, dat niemand er aan zal denken mij te achtervolgen.</p>
<p>Omstreeks twaalf uur verlieten we de hut en begaven ons naar den oever. De rivier begon vrij sterk te wassen en er werd een massa drijfhout meegevoerd. Weldra kwam er een stuk van een houtvlot aandrijven, negen balken bij elkaar. We voeren er met de boot heen en sleepten het naar den oever. Daarop gebruikten we ons middagmaal. Ieder ander dan vader zou er den ganschen dag op geloerd hebben of er ook nog meer kon opgevischt worden; maar dat viel niet in vaders smaak. Negen balken was genoeg opeens; hij moest er terstond mee naar de stad oversteken om ze te verkoopen. Hij sloot me dus op, sjorde het vlot aan de boot vast en voerde omstreeks half drie weg. Ik hield het er voor, dat hij dien nacht niet zou terugkomen. Ik wachtte, totdat hij naar mijne berekening een heel eind weg moest zijn, haalde toen mijn zaag voor den dag en begon opnieuw aan het gat te werken. Eer hij aan den overkant der rivier was, was ik door de opening gekropen; van hem en het vlot was op het water heel in de verte nog maar een stipje te zien.</p>
<p>Ik nam den zak met meel en droeg dien naar de plaats waar ik het schuitje verborgen had; 'ik duwde de struiken en takken op zij en bracht den zak in het schuitje; hetzelfde deed ik met de zij spek; daarna met de kruik brandewijn; ik nam al de koffie en de suiker die er was, en al het kruit en lood; ook nam ik een emmer, een tinnen kroes, mijn oude zaag en twee dekens, benevens den ketel en de koffiepot. Ik nam vischlijnen, lucifers en andere kleinigheden weg - kortom alles wat maar eenige waarde had. Ik doorsnuffelde elk hoekje. Gaarne zou ik een bijl gehad hebben, maar er was geen andere dan die, welke buiten bij de houtmijt lag en ik wist heel goed, waarom ik die maar zou achterlaten. Ten laatste bracht ik het geweer naar buiten en toen was ik klaar</p>
<p>Met dat telkens door de opening kruipen en dat wegslepen van al die dingen, was er een heele sleuf over de grond gekomen. Ik verhielp dit weer zoo goed mogelijk door stof op de plek te strooien, zoodat het gladde en het zaagsel er door bedekt werden. Vervolgens zette ik het uitgezaagde stuk weer in de opening en stak twee steentjes er onder en een aan weerskanten er naast om het vast te doen zitten, want het sloot niet al te best. Als je er vier of vijf pas van daan ging staan en niet wist dat het uitgezaagd was, zou je het niet gemerkt hebben; en bovendien was het aan den achterkant van de hut, zoodat het niet waarschijnlijk was, dat iemand daar zou gaan rondsnuffelen.</p>
<p>Tot aan de boot was alles met gras begroeid, zoodat ik geen spoor had achtergelaten. Ik ging het echter nog eens goed na. Op den oever gekomen keek ik de rivier langs. Nergens was onraad. Ik nam nu het geweer op en liep een eind het bosch in om een paar vogels te schieten, toen ik onverwachts een wild zwijn zag; varkens worden in die streken al spoedig wild, zoodra ze zich maar een weinig uit de buurt der boerderijen verwijderd hebben. Ik schoot dien knaap en sleepte hem naar de hut.</p>
<p>Met een bijl sloeg ik de deur in en door al dat hakken werd ze ter dege gehavend. Ik sleurde het varken naar binnen tot bij de tafel, gaf met de bijl een houw in zijn strot en liet het op den grond uitbloeden - ik zeg <i>grond,</i> omdat de vloer uit niets anders dan vastgestampte aarde bestond; van planken was er geen spoor. Daarop nam ik een ouden zak en deed er eenige zware steenen in, ik sleepte hem de deur uit, door het bosch naar de rivier en liet hem te water; hij zonk, zoodat men er niets meer van bespeuren kon.</p>
<p>Het was gemakkelijk te zien, dat er iets over den grond gesleurd was. Wat zou ik graag gewild hebben, dat Tom Sawyer er bij was geweest; hij zou bepaald pleizier in zoo iets gehad hebben, en er eenige dwaze streken bij hebben uitgehaald. Niemand was in dergelijke gevallen zoo vindingrijk als Tom Sawyer.</p>
<p>Ten slotte besmeerde ik de bijl flink met bloed, plakte er eenige haren op, die ik me uitgetrokken had en slingerde vervolgens de bijl in een hoek. Daarna nam ik het varken op en hield het met mijn buis tegen mijn borst gedrukt (zoodat er geen bloed kon afdruipen), totdat ik een heel eind van de hut af was en toen liet ik het in de rivier zakken. Nu begon ik aan wat anders te denken. Ik ging den zak met meel en mijn oude zaag uit de boot halen en bracht ze naar de woning. Ik zette den zak op zijn gewone plaats en maakte in den bodem er van een gat, en wel met de zaag, want messen of vorken waren er niet - vader deed alles met zijn knipmes, als hij voor den pot moest zorgen. Daarop droeg ik den zak ongeveer honderd ellen dwars over het gras en tusschen de wilgen door ten oosten van onze hut, naar een ondiep meer, dat vijf mijlen breed was en vol biezen - en eenden ook, ten minste gedurende zeker gedeelte van het jaar. Aan de overzijde liep het meer in een modderige kreek uit, die zich mijlen ver uitstrekte. Het meel, dat langzaam uit den gescheurden zak liep, maakte een klein spoor over den ganschen weg tot aan het meer. Bovendien liet ik daar vaders wetsteen vallen, en wel zóó, dat het scheen, alsof het bij toeval gebeurd was. Vervolgens bond ik de scheur in den meelzak met een touwtje dicht, zoodat er niets meer kon uitloopen, en bracht hem toen met de zaag weer naar de boot</p>
<p>Het was intusschen bijna donker geworden; ik liet nu de boot een weinig de rivier afzakken tot onder eenige wilgen, die van den oever overhingen en wachtte het opkomen van de maan af. Ik legde mijn vaartuig aan een wilg vast; ging toen wat eten, en lag weldra in de boot een pijp te rooken en plannen te maken. Ze zullen het spoor van dien zak met steenen naar den oever volgen, zei ik bij mijzelven, en dan de rivier afdreggen om me te vinden. Ook zullen ze het spoor van het meel naar het meer volgen en de kreek, die er aan den overkant uitloopt, doorzoeken, om de roovers te vinden, die mij gedood en alles meegenomen hebben. Zij zullen de rivier alleen maar afvisschen om mijn lijk te vinden. Dat zal hun wel spoedig gaan vervelen en ze zullen zich niet verder om me bekommeren. En dat is juist goed; want dan kan ik me neerzetten waar ik wil. Jakson's Eiland is me goed genoeg; ik ken dat eiland zoo tamelijk en niemand komt er ooit. Ik kan dan 's nachts naar de stad oversteken, daar rondsluipen en mij voorzien van de dingen die ik noodig heb. Jakson's Eiland, daar moet ik wezen.</p>
<p>Ik was vrij moe, en viel al spoedig in slaap. Toen ik ontwaakte, wist ik op het eerste oogenblik niet, waar ik was. Ik ging overeind zitten en keek een weinig verschrikt rond. Daarna herinnerde ik mij weer alles. Mijlen ver zag men de rivier zich uitstrekken. De maan scheen zoo helder, dat ik de houtblokken, die als donkere massa's afdreven, op honderden ellen van den oever af had kunnen tellen Alles was doodstil en het zag er overal eenzaam en verlaten uit</p>
<p>Ik gaapte eens, rekte me eens flink uit en wilde juist de boot losmaken en wegvaren, toen ik over het water eenig geluid hoorde. Ik luisterde en weldra begreep ik wat het was. Het was dat soort van regelmatig, dof geluid, dat de riemen in de roeiklampen maken, wanneer het een stille avond is. Ik gluurde door de wilgentakken heen en daar zag ik een boot, die het water kwam oversteken. Ik kon niet onderscheiden hoeveel menschen erin waren. Ik kwam al nader, en toen ze vlak bij me was, zag ik dat er zich maar één persoon in bevond. Dat kan vader wel zijn, dacht ik, ofschoon ik hem niet verwachtte. Hij dreef met den stroom langs me heen en weldra dobberde hij dicht aan den kant in het doode water, en hij kwam zoo kort bij me, dat ik hem met den loop van het geweer had kunnen aanraken. Nu, het <i>was</i> vader, stellig was hij het en nog wel nuchter, nu en dan deed hij een trek met de riemen.</p>
<p>Ik liet geen oogenblik verloren gaan. Onmiddelijk liet ik me zachtjes met den stroom afzakken, doch bleef daarbij zorgvuldig in de schaduw van den oever. Zoo legde ik twee en een halve mijl af en hield daarna een kwart mijl of meer op het midden der rivier aan, omdat ik weldra het veer zou voorbijkomen en ik daar opgemerkt en gepraaid kon worden. Ik zorgde, dat ik tusschen het drijfhout kwam, ging toen op den bodem van den boot liggen en liet ze maar drijven. Ik lag daar op mijn doode gemak, met mijn pijp in den mond naar de lucht te kijken; er was geen wolkje te bespeuren. Wat kun je toch ver in de lucht kijken, als je zoo op je rug in de manenschijn ligt; ik had dat te voren nooit zoo opgemerkt. En wat kun je ver hooren over het water heen op zoo'n stillen avond! Ik hoorde aan het veer menschen praten. Ik kon ze duidelijk verstaan, woord voor woord. De een zei, dat het op de lange dagen en de korte nachten aanliep. De ander zei, dat <i>deze</i> toch wel niet tot de korte kon gerekend worden - en daarop lachten zij, en hij zei het nog eens, en zij lachten opnieuw. Toen gingen zij naar een derden persoon en vertelden hem hetzelfde en lachten vervolgens, maar hij lachte niet; hij uitte een ruwen vloek en zei dat ze hem met rust moeten laten. De eerste zei, dat hij het eens aan zijn oudje zou vertellen - zij zou het wel aardig vinden; ofschoon het nog niets te beduiden had in vergelijking van andere dingen, die hij in zijn goede dagen wel eens gezegd had. Ik hoorde iemand zeggen, dat het bijna drie uur was, en hij hoopte, dat het daglicht niet langer dan een week zou uitblijven. En met dergelijke praatjes ging het al door; ik kon echter de woorden niet meer onderscheiden, maar hoorde slechts eenig gemompel, en nu en dan ook een lach, doch het scheen zeer ver af.</p>
<p>Ik was nu het veer voorbij. Ik rees overeind en daar lag Jackson's Eiland voor me, omstreeks twee en een halve mijl stroomafwaarts, dicht begroeid met zwaar houtgewas en oprijzende uit het midden der rivier, groot en donker, als een stoomboot zonder lichten. Er was geen enkel teeken van een zandbank aan den kop van het eiland - alles stond op dit oogenblik onder water.</p>
<p>Ik draalde niet lang met aan te landen. Met een vaart schoot ik den kop voorbij, zoo snel was de stroom, en toen kwam ik in het doode water en landde aan den kant tegenover Illinois. Ik trok de boot in een diepen inham van den oever, die mij bekend was; ik moest de wilgentakken van elkaar buigen om er in te komen; en toen ik de boot had vastgelegd, zou niemand haar hebben kunnen vinden.</p>
<p>Ik stapte aan wal en ging op een blok hout zitten uitkijken naar de gezwollen rivier en het zwarte drijfhout, en naar de stad aan den overkant, drie mijlen ver, waar ik drie of vier lichten zag flikkeren. Een monsterachtig groot houtvlot dreef ongeveer een mijl hooger op den stroom af; een lantaarn stond er midden op. Het kwam al zachtjes aan nader en ik wachtte het op; toen het dicht bij de plaats was, waar ik stond, hoorde ik iemand zeggen: ‘Heidaar, roergangers! wendt den kop naar stuurboord!’ Ik hoorde dat even duidelijk, alsof de man vlak naast me stond.</p>
<p>De lucht begon nu een beetje grauw te worden; ik stapte dus een eind het bosch in en legde mij neer om wat te slapen vóór het ontbijt.</p>
</chapter>
<chapter id="8" name="Hoofdstuk VIII. Slapen in het bosch. - Uit den dood opgewekt. - Op wacht! - Onderzoek van het eiland. - Een voordeelig dutje. - Jim gevonden. - Jim's vlucht. - Voorteekens. - ‘Zoo'n eenbeenige neger.’ - Bileam.">
<p>Toen ik wakker werd stond de zon al zoo hoog, dat het naar mijn oordeel reeds over achten moest zijn. Ik lag op het gras in de koele schaduw over allerlei dingen te denken en gevoelde mij erg op mijn gemak, ja zelfs vergenoegd. Op een paar plaatsen kon ik de zon door het geboomte heen zien, maar over 't geheel was alles rondom mij met zwaar houtgewas bezet, waaronder het vrij donker was. Daar waar de zonnestralen door het loover wisten te dringen, dansten lichtvlekjes over den grond, en uit hun bewegelijkheid maakte ik op, dat er een briesje woei. Op een tak zaten een paar eekhoorntjes, die vriendelijk tot mij babbelden.</p>
<p>Ik voelde me erg lui en lekker, zoodat ik volstrekt geen lust had om op te staan en mijn ontbijt klaar te maken. Juist was ik opnieuw ingedompeld, toen ik ver weg over de rivier een, dof gedreun van ‘boem’ meende te hooren. Ik schrikte op en bleef op mijn elleboog liggen luisteren; weldra hoorde ik het alweer. Ik sprong op en ging eens uitkijken door een opening in het gebladerte, en nu zag ik een dikke rookwolk een heel eind ver op het water drijven, ongeveer op de hoogte van het veer. En daar kwam de veerboot vol met menschen de rivier afzetten. Nu begreep ik wat er aan de hand was. ‘Boem!’ Ik zag den witten rook uit de zijde van de veerboot vliegen. Zie je, ze lostten kanonschoten over het water om daardoor mijn lijk naar de oppervlakte te laten komen.</p>
<p>Ik was tamelijk hongerig, maar het was nu niet geraden een vuur aan te leggen, want dan zouden ze den rook gezien hebben. Ik bleef dus zitten kijken naar den rook van het kanon en luisteren naar het geboem. De rivier was een mijl breed op dat punt, en het was een mooie zomermorgen, zoodat ik ruim den tijd zou gehad hebben om hen jacht te zien maken op mijn stoffelijk overschot, als ik maar wat te eten had gehad. Doch daar bedacht ik plotseling, dat ze altijd stukjes kwikzilver in sneden brood stoppen en die dan laten drijven, omdat die steeds recht op het verdronken lichaam afgaan en daarboven stilhouden. Nu, zei ik bij mijzelven, ik zal op den loer gaan liggen, en als ik er dan een in mijn nabijheid zie drijven, dan zal ik ze inpikken. Ik begaf me naar den kant van het eiland tegenover Illinois om te zien of er geen fortuintje te behalen was, en ik werd niet teleurgesteld. Een dikke dubbele boterham kwam aandrijven, en met een lang hout kreeg ik ze te pakken, maar mijn voet gleed uit en toen dreef ze weer verder. Natuurlijk had ik een plaats uitgekozen, waar de stroom het dichtst langs den oever liep - zoo slim was ik wel. Maar weldra kwam er een tweede snee brood aanzetten, en ditmaal was ze binnen. Ik haalde het kleine stuk kwikzilver er uit en zette mijn tanden erin. Het was echt ‘bakkersbrood’ - zooals de groote lui eten - niet ons gewone akelige grove baksel.</p>
<p>Ik koos een goed plekje tusschen het gebladerte en ging op een boomstam zitten om mijn brood op te muizen en uit te kijken naar de veerboot, en ik voelde me erg op mijn gemak. Daar schoot me plotseling wat te binnen. Wel, zei ik zoo bij mijzelven, de weduwe of de pastoor of iemand anders zal gebeden hebben, dat dit brood me mocht vinden, en daar heb je 't nu al. Er valt dus niet aan te twijfelen, er moet iets achter steken. Dat wil zeggen, het beteekent iets, wanneer zoo iemand als de weduwe of de pastoor bidt, maar ik geloof niet, dat een gebed van mij iets zou uitwerken, het heeft alleen maar gevolg als het op de juiste manier geschiedt.</p>
<p>Ik stak een pijp op en zat onder het rooken voortdurend op den uitkijk. De veerboot dreef voortdurend met den stroom mee, en ik hield het er voor, dat ik kans had te zien wie er aan boord was, als ze voorbijvoer, want ze zou dicht bij de plaats komen, waar ik het brood had opgevischt. Toen ze vrij wel in mijn nabijheid gekomen was, nam ik mijn pijp uit den mond en ging op den oever op een kleine open plek achter een boomstam liggen. Bij de splitsing der takken kon ik er tusschen door gluren.</p>
<p>Weldra kwam ze langs me heen en ze dreef zoo dicht langs den kant, dat men wel een plank had kunnen uitsteken en zoo aan wal komen. Bijna iedereen was op de boot. Vader en de rechter Thatcher, en Bessie Thatcher en Jo Harper, en Tom Sawyer en zijn oude tante Polly, en Sid en Mary en nog een heele boel anderen. Iedereen sprak over den moord, maar de kapitein viel in met de woorden:</p>
<p>‘Kijk nu scherp toe; hier loopt de stroom het dichtst langs den oever, en misschien is hij wel aan wal gespoeld en verward geraakt tusschen het struikgewas aan den waterkant. Ik heb er ten minste eenige hoop op.’</p>
<p>Dat beviel me volstrekt niet. Zij drongen allen op een hoop en bogen zich over de leuning, bijna vlak tegenover me, en doodstil keken ze met gespannen aandacht uit. Ik kon hen vlakbij zien, maar zij konden mij niet zien. Toen riep de kapitein luid:</p>
<p>‘Afhouden!’ en het kanon brandde met zulk een geweld vlak voor me los, dat ik er doof van werd en de rook mij blind maakte, ja, ik geloofde dat het met mij gedaan was. Als er kogels op geweest waren, zouden ze zeker het lichaam gevonden hebben, waarnaar ze zochten. Doch ik bemerkte, dat ik, goddank, niet gekwetst was. De boot dreef weg en was spoedig uit het gezicht, daar ze den hoek van het eiland omvoer. Nu en dan hoorde ik nog, al verder en verder af, het gebulder van het kanon, en omstreeks een uur later hoorde ik niets meer. Het eiland was drie mijlen lang. Ik hield het er voor, dat ze het zoeken opgegeven hadden; maar zoover was het nog niet. Zij voeren het heele eiland om en stoomden daarna het kanaal op naar den kant van Missouri, terwijl zij bij tusschenpoozen een schot losten. Ik liep nu dwars over naar dien kant en hield hen trouw in het oog. Toen zij tegenover den kop van het eiland gekomen waren, hielden zij op met schieten, staken over naar de kust van Missouri en keerden naar de stad terug.</p>
<p>Nu wist ik dat alles afgeloopen was. Niemand zou meer naar me komen zoeken. Ik haalde mijn boeltje uit de boot en sloeg een aardig legerkamp op tusschen het dichte houtgewas. Van mijn dekens maakte ik een soort van tent, om er mijn goed onder te leggen, opdat het niet nat zou kunnen regenen. Ik ving een katvisch en maakte hem met mijn zaag, zoo goed en zoo kwaad als het ging, open, en tegen zonsondergang legde ik vuur aan en nuttigde mijn avondmaal. Daarop zette ik een lijn uit om een visch te vangen voor het ontbijt.</p>
<p>Toen het donker was geworden, ging ik bij het vuur zitten rooken en ik gevoelde me erg in mijn schik; maar weldra werd het me zoo eenzaam en daarom liep ik naar den oever en luisterde naar het wassen van liet water en telde de sterren en de groepjes drijfhout en de vlotten, die kwamen afzakken, en daarna begaf ik me te bed; dat is nog het beste middel als men zich eenzaam gevoelt. Maar zóó kon het ook niet blijven; men krijgt er al gauw genoeg van.</p>
<p>Zoo ging het drie dagen en drie nachten. Niet de minste afwisseling - altijd precies hetzelfde. Maar den daaropvolgender dag liep ik rond om het eiland eens flink op te nemen Ik was er trotsch op; alles behoorde, om zoo te zeggen, aan mij, en daarom wilde ik er alles van weten; maar vooral was het er mij om te doen, den tijd te korten. Ik vond een overvloed van aardbezien, rijp en groen; ook onrijpe druiven en frambozen; en de braambëzien begonnen zich juist te zetten. Ze zouden wel spoedig aanrijpen, docht me.</p>
<p>Ik doorsnuffelde het dichte bosch naar alle kanten, totdat ik meende niet ver meer van het einde van het eiland te zijn. Ik had mijn geweer bij me, maar niets geschoten; 't was maar tot bescherming; dicht bij mijn verblijfplaats dacht ik wel eenig wild te zullen schieten. Omstreeks dien tijd trapte ik bijna op een groote slang; ze maakte, al schuifelend over gras en bloemen, zich uit de voeten en ik haar achterna, met het doel een schot op haar te lossen. Terwijl ik zoo voortsnelde, werd ik plotseling in mijn loop gestuit door de asch van een legervuur, dat nog smeulde.</p>
<p>Het hart bonsde me in het lijf. Ik gunde me geen oogenblik tijd om de plaats wat nauwkeuriger op te nemen, doch ik zette de haan van mijn geweer in rust en sloop op de teenen weg, zoo snel ik maar kon. Nu en dan hield ik even stil om door het gebladerte te gluren en te luisteren; maar mijn hart klopte zoo hevig, dat ik niets anders hoorde. Alweer een eind verder, en alweer geluisterd, en zoo ging het maar door; als ik een stomp van een boom zag, hield ik het voor een man; trapte ik op een tak en begon die te kraken, dan kreeg ik een gevoel, alsof iemand mijn ademtocht in tweeën gesneden en mij slechts de kleinste helft overgelaten had.</p>
<p>Toen ik mijn legerplaats bereikt had, voelde ik mij niet erg prettig, want ik had een holle maag; maar, dacht ik, er valt nu geen tijd te verbeuzelen. Ik bracht mijn heele boeltje weer in de boot, opdat het uit het gezicht zou zijn, doofde het vuur uit en verstrooide de asch in het rond, zoodat het een legerkamp van wel een jaar oud geleek, en klom toen in een boom.</p>
<p>Ik zal zoowat drie uren in den boom gezeten hebben; maar ik zag niets, ik hoorde niets - ik <i>dacht</i> alleen, dat ik wat hoorde en zag van allerlei dingen. Doch ik kon daar niet altijd blijven; ik liet me dus ten slotte weer naar beneden glijden, maar ik hield me toch tusschen het dichte houtgewas en was voortdurend op den uitkijk. Al wat ik te eten kon krijgen waren bessen en het overschot van mijn ontbijt.</p>
<p>Toen de avond inviel, was ik erg hongerig. Zoodra het nu goed donker geworden was, verwijderde ik mij stilletjes vóór het opkomen der maan van den oever en stak over naar den kant van Illinois - omstreeks een kwart mijl afstand. Ik liep het bosch in en kookte mijn avondmaal en ik had al half plan gemaakt om er den ganschen nacht te blijven, toen ik het getrappel van paarden vernam en weldra ook menschenstemmen. Zoo gauw mogelijk bracht ik alles weer in de boot, en kroop daarna op handen en voeten tusschen het hout door, om te zien of ik ook iets kon ontdekken. Ik was nog niet ver gekomen, toen ik iemand hoorde zeggen:</p>
<p>‘'t Is beter dat we hier ons kamp opslaan, als we een geschikte plaats kunnen vinden; de paarden zijn doodmoe. Laten we eens rondkijken.’</p>
<p>Ik wachtte geen oogenblik langer, maar stak van wal en pagaaide stilletjes weg. Ik legde op de oude plaats aan, en dacht in de boot te slapen.</p>
<p>Maar ik deed bijna geen oog dicht, zoozeer dwarrelden allerlei gedachten door mijn hoofd. Telkens als ik wakker werd, meende ik, dat iemand me bij mijn nek had gepakt. Ik had dus weinig genot van den slaap. Eindelijk zei ik tot mijzelven: dat is zóó niet uit te houden; ik wil weten wie er hier met mij op het eiland is; ik wil het weten, het koste wat het wil. En terstond daarop gevoelde ik mij heel wat verlicht.</p>
<p>Ik nam nu mijn roeispaan, duwde een eindje van wal af en liet toen de boot weer wat met den stroom meedrijven, altijd in de schaduw. De maan scheen helder, en buiten de schaduw was het zoo licht als overdag. Zoo sukkelde ik wel een uur lang voort, maar alles was doodstil en als in diepen slaap gedompeld. Intusschen was ik ongeveer aan het eind van het eiland gekomen. Er begon een aardig briesje te waaien en dat wilde zooveel zeggen als dat de nacht ten einde raakte. Met mijn roeispan gaf ik de boot een wending en liet ze met den kop tegen den oever loopen; vervolgens nam ik mijn geweer en begaf mij naar den zoom van het woud. Ik zag hoe de maan onderging en hoe duisternis zich over de rivier uitspreidde. Maar spoedig daarop ontwaardde ik een flauwe lichtstreep boven de toppen der boomen en daaruit bleek me, dat de dag begon aan te breken. Dus nam ik mijn geweer en wilde naar de plaats sluipen, waar ik op het kampvuur was gestuit, en elk oogenblik stond ik stil om te luisteren. Doch het wilde mij maar niet gelukken; ik kon de plek niet terugvinden. Eensklaps echter meende ik stellig door het geboomte de flikkering van een vuur te zien. Voorzichtig en langzaam ging ik er op af. Weldra was ik er, dicht genoeg bij om goed te kunnen waarnemen en toen zag ik een man op den grond liggen. Het leek wel een spookverschijning. Hij had een deken om het hoofd gewonden en lag bijna met zijn neus in het vuur. Ik kroop achter eenige struiken, ongeveer zes voet van hem af, en hield hem gestadig in het oog. Het begon langzamerhand te dagen. Al spoedig begon hij te gapen en zich te rekken en kwam uit zijn deken te voorschijn en, waaratje, 't was Jim van juffrouw Watson! Wat was ik blij, dat ik hem zag!</p>
<p>‘Héla, Jim!’ riep ik en sprong voor den dag.</p>
<p>Hit vloog overeind en staarde mij verwilderd aan. Daarna viel hij op de knieën, hief de handen naar mij op en zei:</p>
<p>‘Doe me geen kwaad - asjeblieft niet! Nooit heb ik het een geest lastig gemaakt. Altijd heb ik veel van doode menschen gehouden, en alles voor hen gedaan wat ik kon. Och, ga maar weer in de rivier, waar je thuis hoort, en doe den ouden Jim toch geen leed; hij is altijd je vriend geweest.’</p>
<p>Nu, ik draalde niet lang met hem aan het verstand te brengen, dat ik niet dood was. Ik was veel te blij, dat ik Jim zag. Nu was ik niet meer alleen. Ik vertelde, dat ik niet bang was, dat hij aan de menschen zou verklappen waar ik was. Ik praatte een heelen tijd tegen hem, doch hij bleef me maar verwezen zitten aankijken en sprak geen woord. Toen zei ik:</p>
<p>‘Kom 't is nu klaar dag; laten we ontbijten, Stook je vuur eens flink op.’</p>
<p>‘Waartoe zouden we het vuur opstoken, enkel om wat aarbbeiën en dergelijk tuig te koken? Je hebt immers een geweer bij je, is 't niet? Welnu, dan kunnen we wel wat beters krijgen dan aardbeiën.’</p>
<p>‘Aardbeiën en zulk tuig?’ zei ik, ‘Heb je daarvan geleefd?’ ‘Ik kon niets anders krijgen,’ zei hij.</p>
<p>‘Hoe lang ben je al op het eiland, Jim?’</p>
<p>‘Den nacht, nadat gij vermoord zijt, ben ik hier gekomen.’</p>
<p>‘Wat, al zoolang?’</p>
<p>‘Ja, stellig.’</p>
<p>‘En heb je niets anders te eten gehad, dan zoo'n beetje vruchten?’</p>
<p>‘Neen - niets anders.’</p>
<p>‘Dan zul je wel half uitgehongerd zijn, niet?’</p>
<p>‘Me dunkt ik zou wel een heel paard kunnen opeten. Hoelang ben jij al op het eiland?’</p>
<p>‘Sedert den nacht, waarin ik vermoord werd.’</p>
<p>‘Wel, wel! En waar heb jij van geleefd? Maar je hebt een geweer, dat is waar ook, je hebt een geweer, En dat is goed; nu kun je wat schieten, dan zal ik intusschen het vuur opstoken.’</p>
<p>Al pratende liepen we naar de plaats waar de boot lag, en terwijl hij op een open plek tusschen het houtgewas een vuur aanlegde, kwam ik met meel en spek, den koffiepot en een braadpan, suiker en tinnen kroezen aandragen, en de neger stond er versteld van, want hij dacht dat het allemaal tooverij was. Bovendien ving ik een flinken katvisch en Jim maakte hem met zijn zakmes schoon en bakte hem.</p>
<p>Toen het ontbijt klaar was, vlijden we ons in het gras neer en aten alles kokend heet op; Jim was verbazend aan 't schrokken, want hij was half uitgehongerd. Toen we ons terdege hadden te goed gedaan, gingen we wat liggen luieren.</p>
<p>Al spoedig begon Jim:</p>
<p>‘Maar hoor nu eens, Huck, wie is er dan toch in die hut vermoord, als jij 't niet geweest bent?’</p>
<p>Daarop vertelde ik hem de heele geschiedenis, en hij vond 't kostelijk. Tom Sawyer zou, docht hem, geen beter plan hebben kunnen uitdenken. Vervolgens vroeg ik:</p>
<p>‘Maar hoe kom jij hier Jim, en wat voer je hier uit?’</p>
<p>Hij keek erg beteuterd, en bleef een oogenblik zwijgen. Eindelijk zei hij:</p>
<p>‘'t Is misschien beter, dat ik 't niet vertel.’</p>
<p>‘Hoezoo, Jim?’</p>
<p>‘Och, daar heb ik mijn reden voor. Maar je zult 't immers niet verklappen, als ik 't je zeg, niet waar, Huck!</p>
<p>‘Wel, ben je nu mal, Jim?’</p>
<p>‘Nu dan, ik vertrouw je, Ik - ik ben <i>weggeloopen</i>’</p>
<p>‘Jim?’</p>
<p>‘Maar denk er om, je hebt beloofd, dat je 't niet zoudt verklappen - je weet, dat heb je beloofd, Huck.’</p>
<p>‘Zeker heb ik dat, en ik zal mijn belofte houden ook. Wees er maar gerust op, mijn beste kerel. Ze zouden me stellig verachten als ze bemerkten, dat ik je schuilplaats verzwegen heb - maar dat kan me niets schelen. Ik wil er geen woord van zeggen en ik ben ook niet van plan ooit naar ginds terug te keeren. Dus vertel me nu maar gerust het heele geval.’</p>
<p>‘Och, zie je, het is op de volgende manier gegaan. De oude juffer - dat wil zeggen juffer Watson - had altijd een pik op me, en behandelde me erg onpleizierig, maar altijd zei ze, dat ze me niet voor Orleans zou verkoopen. Ik bemerkte echter, dat er een slavenhandelaar telkens in de buurt rondliep, en daarover begon ik me erg ongerust te maken. Op zekeren avond, heel laat, sloop ik naar de deur, die niet al te best gesloten was, en ik hoorde de oude juffer tot de weduwe zeggen, dat ze me voor Orleans kon verkoopen, maar dat ze er geen zin in had, ofschoon ze acht honderd dollars voor me kon krijgen, wat toch zoo'n aardig sommetje was, dat ze de verleiding bijna niet kon weerstaan. De weduwe trachtte haar over te halen het niet te doen, maar ik heb het einde van het gesprek niet afgewacht. Ik maakte als de drommel dat ik wegkwam, dan kan ik je verzekeren.</p>
<p>‘Ik liep het huis uit, snelde den heuvel en keek rond, of ik niet ergens langs den rivierkant boven de stad een boot kon stelen. maar er waren nog menschen op de been; zoodat ik mij verschool in een ouden vervallen kuiperswinkel op den oever, om af te wachten tot iedereen zou zijn heengegaan. Ik moest er den ganschen nacht blijven, want er was aanhoudend de een of ander in de buurt. Omstreeks zes uur in den morgen begonnen er zich booten te vertoonen, zoowat acht of negen, en in elke boot, die voorbijvoer, werd er over gepraat, hoe je vader naar de stad gekomen was en verteld had, dat je vermoord waart. De laatste booten waren vol dames en heeren, die een pleziertochtje maakten. Nu en dan legden ze eens aan om uit te rusten en daardoor heb ik het gansche verhaal van je vermoording vernomen. Ik was erg bang, dat je werkelijk dood zoudt zijn, Huck, maar nu ben ik 't niet meer.</p>
<p>‘Den heelen dag heb ik daar onder de krullen gelegen. Ik kreeg honger, maar bang was ik niet; want ik wist, dat de oude juffer en de weduwe terstond na het ontbijt naar een godsdienstige bijeenkomst in de open lucht zouden gaan en den ganschen dag uitblijven, en daar zij wisten, dat ik met het aanbreken van den dag met het vee het veld in ging, zouden ze niet op de gedachte komen naar me om te zien, zoodat ze me niet zouden missen vóór's avonds als het reeds donker was. De overige dienstboden zouden me ook niet missen, omdat ze zeker wel vrijaf zouden genomen hebben, zoodra maar de twee oudjes uit de voeten waren.</p>
<p>Toen het nu donker geworden was, nam ik mijn weg opwaarts langs de rivier en liep zoo omstreeks twee mijlen voort tot op een plaats waar geen huizen waren. Ik had eens overlegd wat ik zou beginnen. Je begrijpt, als ik te voet aan den haal wilde gaan, dan zouden de honden mij opsporen; als ik een boot stal om de rivier over te steken, dan zouden ze die boot missen, vat je, en al spoedig weten waar ik aan de overzijde was aangeland, zoodat ze me weer op 't spoor zouden komen. Daarom zei ik bij mijzelven, een vlot is het eenige wat me helpen kan; zoo'n ding laat geen spoor achter.</p>
<p>Weldra zag ik een licht den hoek omkomen; ik begaf me te water, schoof een stuk hout voor me uit en zwom meer dan halfweg over de rivier; ik zorgde, dat ik tusschen het drijfhout kwam, hield mijn hoofd zoo laag mogelijk en zwom zoolang tegen den stroom in tot het vlot genaderd was. Daarop zwom ik naar het achterste gedeelte ervan en greep het vast. De lucht was bewolkt en eenigen tijd was het erg donker. Daarvan maakte ik gebruik om op het vlot te klimmen en mij op de planken neer te vlijen. De gansche bemanning bevond zich op het middelstuk bij de lantaarn. De rivier was wassende en er liep een flinke stroom; ik berekende dus, dat ik omstreeks vier uur in den morgen ongeveer vijfentwintig mijlen de rivier zou zijn afgezakt; dan zou ik me, even voor het aanbreken van den dag, weer in 't water laten glijden, naar den wal zwemmen en mijn weg nemen naar de bosschen in de richting van Illinois.</p>
<p>‘Maar het liep me niet mee. Toen we tot den kop van het eiland waren afgezakt, kwam er iemand met de lantaarn naar achteren. Ik begreep, dat het geen zaak was hem af te wachten; ik liet me dus overboord glijden en zette koers naar het eiland. Nu dacht ik, dat ik wel hier of daar aan wal zou kunnen komen, maar dat ging niet - de oever was te steil. Ik was bijna aan het einde van het eiland gekomen, eer ik een geschikte plaats vond. Ik liep het bosch in en besloot nooit meer den gek te steken met vlotten, zoolang ze er met de lantaarn heen en weer scharrelden. Ik had mijn pijp, een builtje tabak en eenige lucifers in mijn muts, en die waren gelukkig niet nat geworden.’</p>
<p>‘En dus heb je in al dien tijd geen kookspijs of brood te eten gehad? Waarom heb je geen waterhoentje gevangen?’</p>
<p>‘Hoe moest ik dat aanleggen? Je kunt er niet stilletjes naar toe sluipen en ze dan grijpen; of zou jij ze soms met een steen kunnen raken? Nu, dat zou ik wel eens willen zien.’</p>
<p>Je hebt gelijk. Je moest natuurlijk ook voortdurend in het bosch blijven. Heb je ze met het kanon hooren schieten?’</p>
<p>‘Welzeker. Ik begreep, dat ze naar je zochten. Ik zag ze den kop omvaren, en begluurde hen door het struikgewas heen.’</p>
<p>Er kwamen eenige jonge vogels langs ons heen vliegen. Jim zei, dat het een teeken was, dat we regen zouden krijgen. Volgens hem was het een voorteeken als jonge kuikens op die manier vlogen, en daarom dacht hij, dat het met jonge vogels wel 't zelfde geval zou zijn. Ik zou er gaarne eenige gevangen hebben, maar Jim wilde het niet hebben. Hij zei dat de dood er het gevolg van zou zijn. Zijn vader, zoo vertelde hij, had eens zwaar ziek gelegen, en toen iemand van het gezin een vogel gevangen had, had zijn oude grootje gezegd, dat zijn vader sterven zou, en het kwam zoo uit ook.</p>
<p>Ook zei Jim, dat men de dingen, die men voor het middagmaal wilde koken, niet eerst moest natellen, want dat bracht ongeluk aan. Even goed als wanneer men na zonsondergang het tafellaken uitschudde. Ook zei hij, dat als iemand, die een bijenkorf bezat, stierf, dit vóór zonsopgang van den volgenden morgen aan de bijen moest worden meegedeeld, want anders zouden ze ophouden te werken, gaan kwijnen en sterven. Volgens Jim werden onnoozele menschen nooit door bijen gestoken, maar ik geloofde het niet, omdat ikzelf ze dikwijls geplaagd had, en ze mij toch niet gestoken hadden.</p>
<p>Verscheidene van die dingen had ik vroeger al eens gehoord, maar niet alle. Jim kende tal van teekenen. Hij beweerde ze bijna alle te kennen. Toen ik zei, dat het me voorkwam, alsof alle teekenen ongeluk voorspelden, en hem vroeg of er dan geen waren die iets goeds voorspelden, antwoordde hij:</p>
<p>‘Heel weinig - en niemand heeft er ook iets aan. Waarvoor behoef je te weten, dat eenig geluk je te wachten staat? Zou je 't willen afwenden?’ En hij vervolgde: ‘Als je harige armen en een harige borst hebt, dan is dat een teeken dat je rijk zult worden. Nu, zoo'n teeken is nog wel wat waard. Want, zie je, als je nu eerst een heelen tijd arm bent, dat zou je wel eens moedeloos kunnen worden en je zelven van 't leven berooven, indien je niet door zoo'n voorteeken wist, dat je ten slotte nog rijk zult worden.’</p>
<p>‘Heb jij harige armen en een harige borst, Jim?’</p>
<p>‘Wat hoef je dat nu te vragen? kun je dat dan niet zien?’</p>
<p>‘Welnu, ben jij rijk?’</p>
<p>‘Neen, maar ik ben eens rijk geweest, en zal het wel weer worden ook. Eens had ik veertien dollars, maar ik ging aan 't speculeeren, en verspeelde ze.’</p>
<p>‘Waar speculeerde je in, Jim?’</p>
<p>‘Wel, eerst schafte ik me have aan.’</p>
<p>‘Wat voor soort van have?’</p>
<p>‘Wel, levende have, vee, begrijp je. Ik besteedde tien dollars voor een koe. Maar nooit van mijn leven waag ik mijn geld weer aan dergelijke have. Nog nauwelijks had ik de koe of ze stierf.’</p>
<p>‘Op die manier verloor je tien dollars.’</p>
<p>‘Neen, niet geheel en al. Ik verloor er maar ongeveer negen, want ik verkocht de huid voor een dollar en tien cent.’</p>
<p>‘Dus had je nog vijf dollars en tien cent over. Bleef je toen nog doorspeculeeren?’</p>
<p>‘Ja. Je kent dien eenbeenigen neger van de oude mijnheer Bradish toch wel? nu, hij richtte een bank op, en zei, dat al wie een dollar bij hem inlegde, bij het eind van het jaar vier dollars winst zou hebben. Al de negers kwamen bij hem, maar ze hadden niet veel. Ik was de eenige, die veel bezat.</p>
<p>Daarom bedong ik meer dan vier dollars winst en zei, dat ik zelf een bank zou oprichten, als ik niet zooveel kon krijgen. Je begrijpt wel, dat die neger me daarvan wilde terughouden, want, zooals hij zei, was er voor twee banken niet genoeg te doen; hij sprak dus met me af, dat ik mijn vijf dollars zou inbrengen, hij zou me dan bij het eind van het jaar vijf en dertig uitbetalen.</p>
<p>Dat deed ik; want ik hield me overtuigd; dat ik zeker was van mijn vijf en dertig dollars en onbekommerd kon zijn. Een zekere neger, Bob genaamd, had een houtvlot opgevangen, zonder dat zijn meester er iets van wist; ik kocht het van hem voor het recht op de vijf en dertig dollars, zoodra het jaar zou zijn verstreken; maar het houtvlot werd me dienzelfden nacht ontstolen, en den volgenden dag zei die eenbeenige neger, dat de bank gesprongen was. Zoo waren we beiden ons geld kwijt.’</p>
<p>‘Wat heb je gedaan met de tien centen, Jim?’</p>
<p>‘Ik was van plan die te verteren, maar ik kreeg een droom, en daarin werd me aangeraden ze te geven aan een neger met name Bileam - Bileam's ezel noemden ze hem kortheidshalve, 't was zoo'n domkop, weet-je. Maar ze zeiden, dat hij gelukkig was en dat was ik niet, zooals bleek. De droom zei: laat Bileam de tien centen uitzetten, dan zal hij een aardige winst voor je maken. Nu dan, Bileam nam het geld en toen hij in de kerk zat hoorde hij den predikant zeggen: wie den armen geeft, leent den Heer, en hij zal zijn geld honderdvoudig terugbekomen. Daarop nam Bileam de tien centen, gaf ze aan de armen en wachtte vervolgens af wat er van komen zou.’</p>
<p>‘Nu, en wat kwam er van, Jim?’</p>
<p>‘Er is nooit iets van gekomen. Ik kon het geld maar niet meer in handen krijgen en Bileam kon het evenmin. Nooit van mijn leven leen ik weer geld uit, dat staat vast. Je zult je geld honderdvoudig terugkrijgen, zei de predikant nog wel! Als ik de tien centen maar terug kon krijgen, zou ik het al een buitenkansje vinden en nog blij zijn op den koop toe.’</p>
<p>‘Och, Jim, dat komt wel terecht, op een of anderen tijd wordt je immers toch weer rijk.’</p>
<p>‘Ja - eigenlijk ben ik nu al rijk, want kijk eens aan, ik bezit mijzelven, en ik ben acht honderd dollars waard. Had ik dat geld nu maar, dan zou ik niets meer verlangen.</p>
</chapter>
<chapter id="9" name="Hoofdstuk IX. Het hol. - Het drijvende huis. - Een goede vangst.">
<p>We wilden nu gaan rondzien naar eene plaats midden op het eiland, die ik bij het doorzoeken ervan ontdekt had; we begaven ons dus op weg en hadden de plek spoedig bereikt, daar het eiland maar drie mijlen lang en een kwart mijl breed was.</p>
<p>De bedoelde plek was een vrij lange, steile heuvel van omstreeks veertig voet hoog. Het kostte ons heel wat moeite om er bovenop te komen, omdat de kanten zoo steil en het kreupelhout zoo dicht was. Wij klouterden en kropen overal rond en vonden eensklaps een flink ruim hol in de rots, bijna bovenaan en naar den kant van Illinois. Het hol was zoo groot als twee of drie kamers bij elkaar, en Jim kon er rechtop in staan. Het was er koel. Jim stelde voor om onze have terstond er heen te brengen, maar ik vond het niet verkieselijk om altijd daar op en af te moeten klimmen.</p>
<p>Jim zei, dat, als we de boot op een geschikte plek verborgen, en al ons goed in het hol hadden, we er ons konden schuilhouden, zoodra er iemand op het eiland mocht komen; zonder honden zouden ze ons dan nooit vinden. En bovendien, de jonge vogels hadden immers voorspeld, dat het zou gaan regenen, en zou ik dan willen dat ons goed nat werd?</p>
<p>We gingen dus terug naar de boot en roeiden zoo dicht mogelijk bij het hol, waarheen we vervolgens al onze have droegen. Daarop snorden we dicht in de buurt een plaats op om de boot te verstoppen, tusschen de dichte wilgen. We haalden eenige visschen van de lijnen en zetten die weer uit; daarna begonnen we een en ander klaar te maken voor ons middagmaal.</p>
<p>De ingang van het hol was ruim genoeg om er een okshoofd naar binnen te rollen en aan den eenen kant ervan sprong de vloer een beetje naar voren en was goed vlak, zoodat het een geschikte plaats aanbood om er een vuur aan te leggen. Dat deden we dan ook en kookten er ons middagmaal.</p>
<p>We spreiden onze dekens uit als een vloerkleed en zoo gebruikten we ons maal. Al onze have hadden we netjes achter in het hol gebracht. Al spoedig begon het donker te worden en te donderen en te weerlichten; de vogels hadden dus wel gelijk gehad. Terstond daarop begon het te regenen, het water gutste naar beneden en het waaide zoo hard als ik het nog nooit had beleefd. Het was een van die stormen die 's zomers geregeld terugkeeren. Het wordt dan zoo donker dat alles pikzwart ziet; de regen plast in zulke dichte stroomen neer, dat de boomen, zelfs dichtbij, er uitzien alsof het spinnewebben zijn; er komen rukwinden opzetten, die de toppen der boomen tot op den grond doen doorbuigen, vervolgens doet een geduchte windvlaag de takken kris en kras door elkaar slaan; en dan, juist als het op zijn donkerst is - fut! daar is het weer klaar licht en men ziet om zich heen de toppen der boomen weer opdoemen, honderde ellen verder dan te voren; in een oogwenk wordt het nogmaals zoo donker als de nacht; de donder laat zich met verschrikkelijk knetterende slagen hooren en trekt vervolgens al rommelend langs het geheele zwerk, alsof er zware lasten van de trappen worden gerold.</p>
<p>‘Wel, Jim, wat is het hier prettig,’ zeide ik. ‘Ik zou nergens liever willen wezen dan hier. Och, geef me nog eens een stukje visch en wat geroosterd brood.’</p>
<p>‘Als Jim er niet geweest was, zou je nu hier niet zitten. Je zoudt dan ginds in het bosch geweest zijn zonder middagmaal, en nog doornat geworden zijn op den koop toe. Kuikens weten wanneer het zal gaan regenen en dat weten de vogels ook, jongen.’</p>
<p>De rivier bleef gedurende tien of twaalf dagen voortdurend wassen, zoodat ten laatste de oevers onderliepen. Op de lage gedeelten van het eiland stond drie of vier voet water. Aan den kant van Illinois had de rivier een breedte gekregen van verscheidene mijlen; maar aan den kant van Missouri was de breedte dezelfde gebleven, namelijk een halve mijl; de oever der Missouri bestond ook uit hooge, steile rotsen.</p>
<p>Overdag zwalkten we met onze boot overal op het eiland rond. Het was lekker frisch in de schaduw der dichte bosschen, al scheen de zon ook nog zoo fel. We worstelden ons tusschen de boomen door en soms hingen de takken zoo dicht boven het water, dat we een anderen weg moesten kiezen. Op elken half vermolmden omgevallen boom zagen we konijnen en slangen en dergelijk gedierte; en toen het eiland een paar dagen onder water had gestaan, werden ze zoo mak van den honger, dat we er vlak bij konden roeien en ze grijpen als we wilden; maar met de slangen en schildpadden ging het niet - die lieten zich in 't water glijden. Op den heuvel, waar onze grot zich bevond, wemelde het er van. Als we gewild hadden, zouden we heel wat huisdieren gekregen hebben.</p>
<p>Op zekeren nacht vingen we een stuk van een houtvlot op - 't waren beste pijnhouten planken. Het vlot was ongeveer twaalf voet breed en vijftien of zestien voet lang, en zes of zeven duim boven water lag een stevige, gelijke vloer. Overdag konden we dikwijls gezaagde blokken voorbij zien drijven, maar we lieten ze stilletjes gaan; zoolang het dag was vertoonden we ons niet.</p>
<p>Op een anderen nacht toen we even voor het krieken van den dag bij den kop van het eiland waren, kwam er een net getimmerd huis langs den westelijken oever met den stroom afzakken. Het had twee ramen en was met een zeil overdekt lang niet, mis. We roeiden er heen en klampten het aan boord - door een venster gluurden we naar binnen. Maar het was te donker om iets te zien. We legden dus onze boot er aan vast en wachtten het daglicht af.</p>
<p>De morgenstond begon reeds aan te breken, voordat we aan den voet van het eiland gekomen waren. Toen keken we door het venster en konden nu een bed, een tafel, twee oude stoelen, en allerlei dingen, die over den grond verspreid lagen, onderscheiden; ook hingen er kleeren aan den wand. In den versten hoek lag iets op den vloer dat veel had van een mensch. Jim riep dus:</p>
<p>‘Heila!’</p>
<p>Maar het bewoog zich niet. Daarom zette ik ook eens een keel op en vervolgens zei Jim:</p>
<p>‘De man slaapt niet - hij is dood. Stil nu - ik zal eens gaan kijken.’</p>
<p>Hij ging naar binnen, boog zich over den man heen, beschouwde hem nauwkeurig en zei:</p>
<p>‘'t Is een doode. Ja, waarachtig, en naakt op den koop toe. Hij heeft een schot in zijn rug gekregen. Mij dunkt, hij zal twee of drie dagen dood zijn. Kom eens hier, Huck, maar je moet hem niet in zijn gezicht kijken - 't ziet er al te afschuwelijk uit.</p>
<p>Ik keek in 't geheel niet naar hem. Jim wierp eenige oude vodden over hem heen, maar dat had hij gerust kunnen laten, want ik had voorstrekt geen lust om hem te zien. Een menigte oude, smerige kaarten lagen over den vloer verspreid, ook jeneverflesschen en een paar maskers van zwart laken; en aan alle zijden waren de wanden met de onbeduidendste woorden en teekeningen in houtskool besmeerd. Er waren twee oude, vuile katoenen pakken en een zonnehoed, verder hingen er eenige vrouwen onderkleeren aan den wand en ook eenige manskleeren. We brachten den rommel in de boot over; het kon ons te pas komen. Op den vloer lag een oude, gespikkelde strooien hoed; ik maakte er mij meester van. Ook vonden we er een flesch, waarin melk was geweest; er zat een soort van dot op om er een kind aan te laten zuigen. We zouden de flesch meegenomen hebben, als ze maar niet gebroken was geweest. Verder was er een versleten oude kist en een oude behaarde koffer met gebroken hengsels. Beide stonden open, maar er was niets van eenige waarde in achtergelaten. Uit de manier waarop alles verstrooid lag maakten we op, dat de bewoners overhaast vertrokken waren, zonder lust om veel van dien rommel mee te nemen. Verder vonden we nog een oude blikken lantaarn, een slagersmes zonder hecht, een nieuw zakmes, dat in een winkel wel tien stuivers kon gekost hebben, eenige vetkaarsen, een blikken kandelaar, een tinnen kroes, een gehavende beddedeken, een werktaschje met naalden, spelden, witte was, knoopen, garen en dergelijke, een bijl, eenige spijkers, een vischlijn zoo dik als mijn pink, met eenige monsterachtig groote haken er aan, een rol bukskin, een lederen halsband voor een hond, een hoefijzer, eenige flesschen met medicijnen zonder etiquetten; en juist toen we wilden heengaan, ontdekte ik een vrij goede roskam, terwijl Jim een halfsleten strijkstok en een houten been vond. De riempjes waren afgebroken, maar overigens was het been tamelijk in orde, ofschoon het voor mij te lang en voor Jim te kort was, terwijl we ook het andere been niet vinden konden, hoe we ook overal rondsnuffelden.</p>
<p>Alles bij elkaar genomen, hadden we dus een goede vangst gemaakt. Toen we gereed stonden om weg te varen, waren we een mijl van het eiland afgedreven, en het was klaarlichte dag; ik liet dus Jim zich op den bodem van de boot neervlijen en bedekte hem met den deken, want als hij overeind bleef zitten, konden de menschen reeds op grooten afstand ontwaren, dat hij een neger was. Ik roeide naar den oever van Illinois en dreef onderwijl wel een halve mijl lager af. Langzamerhand kwam ik in het doode water onder den wal, er gebeurde niets bijzonders en ik zag niemand. We kwamen behouden thuis.</p>
</chapter>
<chapter id="10" name="Hoofdstuk X. De vondst. - De oude Hank Bunker. - Vermomd.">
<p>Na het ontbijt begon ik een praatje over den dooden man en overwoog hoe hij wel om het leven zou gekomen zijn, maar Jim wilde er niets van hooren. Hij zei, dat het ongeluk zou aanbrengen; en bovendien, zei hij, was het niet onmogelijk, dat hij ons zou komen kwellen; volgens hem kreeg iemand, die niet begraven was, er veel eer lust in te gaan rondspoken, dan iemand die behoorlijk was onder den grond gestopt. Dat klonk vrij aannemelijk, en daarom sprak ik er geen woord meer over; maar toch kon ik niet nalaten er over te peinzen; ik zou zoo graag geweten hebben, wie den man doodgeschoten had en waarom.</p>
<p>We doorsnuffelden de kleeren, die we buit hadden gemaakt en vonden acht dollars in zilver tusschen de voering van een ouden wolligen overjas genaaid. Jim was van meening, dat de menschen uit dat huis den overjas hadden gestolen, want als ze geweten hadden dat er geld in zat, zouden ze het er niet in gelaten hebben. Ik zei, dat ze naar mijn oordeel den man vermoord hadden, maar Jim wilde daar niet over praten. Daarop zei ik:</p>
<p>‘Waar blijf je nu met je ongeluk; wat heb je gezegd, toen ik de slangenhuid hierheen sleepte, die ik vooreergisteren op den heuveltop had gevonden? Je zei, dat er de grootste ramp ter wereld op volgde, als men met zijn handen een slangenhuid aanraakte. Wel, ziedaar nu je onheil! We hebben al dien rommel ingepalmd en nog acht dollars bovendien. Konden we maar elken dag zoo'n ongelukje hebben, Jim.’</p>
<p>‘Dat komt er niet op aan; let maar eens goed op en spreek niet te bout. 't Zal nog wel komen, dat verzeker ik je, 't zal nog wel komen.’</p>
<p>En het kwam ook. 't Was Dinsdag toen we zoo spraken. Vrijdags lagen we na het middagmaal in het gras aan het hoogereinde van den heuvel en onze tabak was opgeraakt. Ik ging naar het hol om weer wat te halen, en vond er een ratelslang. Ik doodde haar en rolde ze op aan het voeteneinde van Jim's legerstede, en wel zeer natuurlijk, omdat ik er een grap van wilde beleven, als Jim ze daar vond. Doch 's avonds vergat ik de slang geheel en al en toen Jim zich op zijn deken uitstrekte, terwijl ik het licht opstak, was de kameraad van de slang er ook en beet hem.</p>
<p>Met een gil vloog hij op en het eerst wat we bij het licht zagen was de slang, die zich al kronkelend oprichtte tot een tweeden aanval. Ik velde haar neer met een stuk hout, en Jim greep haastig vader's brandewijnkruik en begon het vocht op de wond te gieten.</p>
<p>Hij was blootsvoets en de slang had hem juist in den hiel gebeten. Dat kwam nu maar alleen, omdat ik zoo dom geweest was er niet aan te denken, dat, zoodra men ergens een doode slang neerlegt, de kameraad er naar toe komt en zich er omheen kronkelt. Jim zei, dat ik den kop van de slang moest afhouwen en weggooien, vervolgens het vel er af stroopen en een stuk er van braden. Ik deed zulks en hij at het op, bewerende dat het hem genezing zou aanbrengen. Ook liet hij mij de ratels er af nemen en die om zijn pols binden. Dat zou helpen, zei hij. Daarop sloop ik stilletjes heen en wierp de slangen een heel eind weg tusschen het struikgewas; want ik wilde niet hebben dat Jim er achter zou komen dat het mijn schuld was, al kon ik het ook niet helpen.</p>
<p>Jim lurkte gedurig aan de kruik en nu en dan raakte hij de klus kwijt, wentelde zich om en schreeuwde luid; maar telkens als hij weer tot zichzelven kwam, begon hij opnieuw aan de kruik te lurken. Zijn voet zwol vrij dik op, en zijn been ook; maar weldra begon hij dronken te worden, en toen dacht ik: nu is het in orde; maar ik zou liever door een slang gebeten zijn dan door vaders brandewijn.</p>
<p>Jim moest vier volle dagen en nachten blijven liggen. Toen was de zwelling geheel over en hij zelf weer kant en klaar. Ik nam bij mijzelven het besluit, dat ik nooit weer een slangenvel met mijn handen zou aanraken, nu ik gezien had wat er het gevolg van was. Jim hield zich overtuigd, dat ik hem een volgende maal gelooven zou, en hij zei, dat het aanvatten van een slangenvel zooveel onheil na zich sleepte, dat we er misschien nog niet eens zoo zouden afkomen. Hij keek nog liever duizendmaal over zijn linker schouder naar de nieuwe maan, dan dat hij een slangenvel met de hand zou aanraken. Ik begon het eenigszins met hem eens te worden, ofschoon ik het er altijd voor gehouden heb, dat het kijken naar de nieuwe maan over zijn linker schouder een van de onvoorzichtigste en dwaaste dingen is, die men maar doen kan. De oude Hank Bunker deed het eens en pochte er op; doch nog geen twee jaren later was hij dronken en viel boven van den toren te pletter; ze sleepten hem weg tusschen twee schuurdeuren als doodkist en verbranden hem zoo, naar er verteld wordt, doch ik heb het niet gezien. Ik heb het van vader gehoord. Maar in elk geval kwam het nergens anders van, dan van die gekke manier om naar de maan te kijken.</p>
<p>Er verliepen eenige dagen en de rivier keerde weer binnen hare oevers terug; en bijna het eerste wat we deden was een gevild konijn aan een der groote vischhaken te slaan en vervolgens uit te zetten; we vingen er een heele kerel van een katvisch mee; hij was zes voet en twee duim lang en woog meer dan twee honderd pond. We konden hem natuurlijk niet baas, hij zou ons in den Illinois gesmeten hebben. We gingen er dus bij zitten en wachten zoolang, tot hij zich met rukken en plukken den dood had aangedaan. In zijn maag vonden we een koperen knoop, een kluwen en verscheidene stukken steen. Met de bijl spleten we het kluwen open en toen zat er een garenspoel in. Jim zei, dat ze er al lang in gezeten had, anders kon er niet zulk een groot kluwen van geworden zijn. Ik geloof niet, dat er ooit zulk een groote visch in de Missisippi is gevangen. Jim zei ook, dat hij nooit zoo'n groote gezien had. Hij zou bij ons op het dorp heel wat waard geweest zijn. Daar venten ze zoo'n visch bij het pond in het verkoophuis; iedereen koopt er een stuk van; het vleesch is zoo blank als sneeuw en gebakken erg lekker.</p>
<p>Den volgenden morgen zei ik, dat ik me erg begon te vervelen en me eens op de een of andere manier wilde ontspannen. Ik zei, dat ik voornemens was stilletjes de rivier over te steken, om eens uit te visschen wat er al zoo gebeurde. Jim vond dat goed; maar hij raadde me in het donker te gaan en scherp toe te zien. Vervolgens ging hij zitten peinzen en zei: Als je eens wat van die oude kleeren nam en je als een meisje verkleedde? Dat was inderdaad een goed denkbeeld. We maakten een van de katoenen jurken wat korter, ik sloeg mijn broekspijpen tot aan de knieën op en trok de japon aan. Jim haakte ze van achteren dicht, en het paste netjes. Ik zette den zonnehoed op en strikte hem onder de kin vast; voor iemand die me had willen aankijken, zou het net geweest zijn, alsof mijn gezicht in den elleboog van een kachelpijp stak. Volgens Jim zou niemand me herkennen, zelfs niet bij dag. Den ganschen dag oefende ik me om me aan de kleeren te gewennen en langzamerhand raakte ik er vrij wel in thuis. Alleen vond Jim, dat ik nog niet den gang van een meisje had; ook zei hij, dat ik me moest afwennen mijn japon op te beuren om in mijn broekzakken te komen. Ik sloeg er acht op en toen ging het beter.</p>
<p>Toen de duisternis begon te vallen begaf ik me naar den oever tegenover Illinois naar de boot.</p>
<p>Ik stak dwars over naar de stad, een weinig beneden het veer aanhoudende, en de kracht van den stroom dreef mij naar de bocht voor de stad. Ik legde aan en liep den oever langs. In een kleine hut, die langen tijd onbewoond was geweest, brandde licht, en ik werd nieuwsgierig, wie er zijn intrek had genomen. Ik sloop er heen en gluurde door het venster. Binnen zat een vrouw van omstreeks veertig jaar te breien bij een kaars, die op een pijnhouten tafel stond. Ik kende haar gelaat niet; 't was een vreemdelinge, want men kon me geen enkel gelaat uit de stad aanwijzen of ik kende het. Dat was een buitenkansje, want ik begon er me angstig over te maken, dat ik hierheen gekomen was; hoe licht konden de menschen mijne stem herkennen en me op het spoor komen. Maar als deze vrouw twee dagen in zoo'n kleine stad was geweest, zou ze me alles kunnen vertellen, wat ik wenschte te weten; ik klopte dus aan, en was er vooral op bedacht niet uit het oog te verliezen, dat ik een meisje was.</p>
</chapter>
<chapter id="11" name="Hoofdstuk XI. Huck en de vrouw. - Het onderzoek - Plichtverzaking - Een tocht naar Gosen. - ‘Ze zitten ons op de hielen!’">
<p>‘Binnen,’ riep de vrouw en ik stapte de deur in. Ze zeide: ‘Neem plaats.’</p>
<p>Ik nam een stoel. Met haar kleine, glinsterende oogen nam ze me eens goed op, en zei:</p>
<p>‘Hoe is uw naam?’</p>
<p>‘Sarah Williams.’</p>
<p>‘Waar woont ge ergens? Hier in de buurt?</p>
<p>‘Neen, juffrouw. Te Hockerville, zeven mijlen van hier. Ik heb den ganschen weg te voet afgelegd en nu ben ik dood moe.’</p>
<p>En zeker hongerig ook. Ik zal eens zien, of ik wat voor je heb.’</p>
<p>‘Neen, juffrouw, ik ben niet hongerig. Ik ben het wel geweest, en daarom heb ik twee mijlen van hier op een boerderij aangelegd, zoodat ik nu geen honger meer heb. Daardoor is het ook zoo laat geworden. Mijn moeder ligt thuis ziek, zonder geld of iets, en dat kom ik nu aan mijn oom Abner Moore vertellen. Hij woont aan het andere einde van de stad, zei zij. Ik ben er vroeger nooit geweest. Kent ge hem?’</p>
<p>‘Neen; ik ken nog niet iedereen. Ik woon nog niet voluit twee weken hier. 't Is een heele afstand naar het andere einde van de stad; je moest vannacht maar hier blijven. Zet je hoed maar vast af.’</p>
<p>‘Och, neen,’ zei ik, ‘ik blijf maar een oogenblik en ga dan weer verder. Ik ben niet bang in het donker’</p>
<p>Zij zei, dat ze me niet alleen wilde laten gaan; haar man zou spoedig thuis komen, misschien over anderhalf uur, en die zou wel met me meegaan. Toen begon ze te spreken over haar man en over haar familie, en dat ze het zooveel beter gewoon waren geweest, en dat ze zoo verkeerd hadden gedaan met naar onze stad tekomen in plaats van te blijven waar ze waren - en zoo al maar door, totdat ik bevreesd begon te worden, dat <i>ik</i> verkeerd had gedaan met bij haar te komen om uit te visschen wat er in de stad omging; maar weldra kwam ze op vader en op den moord, en toen was ik volkomen bereid haar te laten doorslaan. Zij babbelde over mij en over Tom Sawyer, hoe we de zesduizend dollars gevonden hadden (alleen met dit verschil dat ze er tienduizend van maakte) en telkens weer over vader, dat hij toch zoo'n slecht mensch was en dat ik zoo slecht was, en ten laatste kwam ze weer terecht bij den moord, die op mij gepleegd was.</p>
<p>‘Wie heeft het gedaan? vroeg ik. We hebben bij ons te Hockerville heel wat over dat geval gehoord, maar we weten niet, wie het was, die Huck Finn vermoord heeft.’</p>
<p>‘Ik geloof, dat er groote kans bestaat hier tal van menschen te vinden, die er op gesteld zijn te vernemen, wie hem vermoord heeft. Sommigen denken, dat de oude Finn het zelf gedaan heeft.’</p>
<p>‘Neen, maar, is dat zoo?’</p>
<p>‘Bijna iedereen hield het er in den beginne voor. Hij zal zich nooit kunnen begrijpen hoe weinig het maar gescheeld had of hij was gelyncht geworden. Doch voor dat de nacht inviel, kwamen ze tot een andere meening en waren van oordeel dat het misdrijf gepleegd was door een weggeloopen neger, Jim genaamd.’</p>
<p>‘Wat, <i>hij</i> -’</p>
<p>Ik brak af, daar ik het beter achtte mij stil te houden. Zij bleef doorrammelen en had niet eens bemerkt, dat ik haar in de rede was gevallen.</p>
<p>‘De neger liep weg op denzelfden nacht, waarin Huck Finn vermoord werd, en nu is er een losprijs op hem gesteld van drie hondderd dollars. Ook voor den ouden Finn zijn twee honderd dollars uitgeloofd. Zie je, den morgen na den moord is hij naar de stad gekomen en, toen het geval hem verteld was, is hij met de veerboot mee gaan zoeken, maar kort daarop was hij spoorloos verdwenen. Ze zouden hem graag nog dienzelfden avond gelyncht hebben, maar hij was verdwenen, begrijp je. Den volgenden dag ontdekten ze, dat de neger weggeloopen was; het bleek, dat hij niet gezien was sedert tien uur in den avond, waarop de moord gepleegd was. Nu, je begrijpt, toen kreeg hij de schuld, en omdat ze er vol van waren, kwam een dag later de oude Finn en ging met veel misbaar naar den rechter Thatcher om geld te krijgen, teneinde door geheel Illinois den neger op te sporen. De rechter gaf hem wat en 's avonds liep hij tot na middernacht dronken rond met een paar vreemde kerels, die er erg verdacht uitzagen, en met wie hij vervolgens vertrok. Hij is sedert nog niet teruggekeerd en ze zullen hem wel niet terugzien, zoolang dit geval niet een beetje is overgewaaid, want het volk denkt nu, dat hij zijn zoon gedood en alles zoo heeft aangelegd, dat men in den waan werd gebracht, dat roovers het gedaan hebben; want dan kon hij Huck's geld krijgen zonder al den omhaal van een langdradig rechtsgeding. Ze zeggen, dat hij er niets te goed toe is. Reken er op, dat hij slim is. Als hij het eerste jaar maar niet terugkeert, dan komt alles voor hem in orde. Ze zullen hem niets kunnen bewijzen, begrijp je; de zaak zal dan heelemaal zijn doodgebloed, en dan zal hij Huck's geld inpalmen, zoo gemakkelijk als iets.’</p>
<p>‘Ja, dat denk ik ook, juffrouw. Ik zie niet in, wat hem in den weg zou staan. Heeft iedereen nu opgehouden te gelooven, dat de neger het gedaan heeft?’</p>
<p>‘Wel neen, niet iedereen. Verscheidene meenen nog, dat hij het gedaan heeft. Maar ze zullen dien neger wel spoedig gevangen hebben, en misschien kunnen ze hem dan eene bekentenis afpersen.’</p>
<p>‘Zoo, zetten ze hem na?’</p>
<p>‘Wel, wat ben je toch een onnoozele hals! Denk je dat zoo'n driehonderd dollars maar zoo dag aan dag ongemoeid blijven liggen? Sommigen houden het ervoor, dat de neger niet ver van hier is. Dat vermoed ik ook - maar dat heb ik niet rondverteld. Weinige dagen geleden praatte ik met een paar oudjes, die naast mijn deur in de houten hut wonen, en ze zeiden zoo toevallig, dat er zelden iemand overstak naar het gindsche eiland, dat Jackson's Eiland genoemd wordt. Woont er dan niemand op? vroeg ik. Neen, niemand, zeiden zij. Ik zei niets meer, maar ik ging aan 't overleggen. Ik was er bijna zeker van, dat ik aan den overkant der rivier, ongeveer aan den kop van het eiland, een paar dagen te voren rook had gezien, dus zei ik bij mijzelve, misschien heeft die neger zich daar wel verscholen; in elk geval is het wel de moeite waard het eens te onderzoeken. Sedert heb ik geen rook meer gezien, zoodat hij zeker weer is heengegaan, als hij het ten minste is geweest; maar mijn man en nog een ander zijn overgestoken om eens te gaan rondkijken. Hij was de rivier op; maar toen hij van daag, een paar uren geleden, thuis kwam, heb ik het hem zoo gauw mogelijk verteld.’</p>
<p>Ik begon het zoo benauwd te krijgen, dat ik haast niet stil kon zitten. Ik moest het een of ander met mijn handen uitrichten; daarom nam ik een naald van de tafel en wilde er een draad doorheensteken. Mijn handen beefden en ik kon het maar niet klaar spelen. Toen de vrouw ophield met spreken, zag ik op en bemerkte, dat zij erg verbaasd naar me zat te kijken, en even glimlachte. Ik legde naald en draad neer en hield me alsof ik heel veel belang stelde in haar verhaal - en dat was ook zoo.</p>
<p>‘Driehonderd dollars is een heele som geld, zei ik. Ik wou dat mijn moeder ze kon krijgen. Is uw man van avond naar het eiland overgestoken?’</p>
<p>‘Ja. Hij is met den man, van wien ik zoo even sprak, de stad ingegaan om een boot te halen en te zien of ze nog een tweede geweer konden leenen. Na middernacht gaan ze er op uit.’</p>
<p>‘Zouden ze niet beter kunnen zien, als ze wachtten tot de dag aanbrak?’</p>
<p>‘Zeker, maar dan zou de neger ook zooveel te beter kunnen zien. Na middernacht zal hij waarschijnlijk slapen, en dan kunnen ze door het bosch rondsluipen en hoe donkerder het is, des te beter kunnen ze zijn kampvuur opsporen, als hij er ten minste een heeft aangelegd.’</p>
<p>‘Dat zou ik niet denken.’</p>
<p>De vrouw nam me weer erg nieuwsgierig op, en ik voelde me lang niet op mijn gemak. Spoedig daarop zei zij:</p>
<p>‘Hoe zei je ook weer dat je heette, beste meid?’</p>
<p>‘M - Mary Williams.’</p>
<p>Ik had een flauw besef, dat ik te voren een anderen naam dan Mary had opgegeven, en daarom durfde ik niet opkijken; mij dacht dat ik Sarah gezegd had; ik zat erg in den brand en vreesde, dat men het mij zou kunnen aanzien. Ik had wel gewild, dat de vrouw maar doorgesproken had; hoe langer zij zweeg, hoe onrustiger ik werd. Maar weldra ving ze weer aan:</p>
<p>‘Mijn beste meid, ik meende dat je, toen je hier kwaamt, zeide dat het Sarah was.’</p>
<p>‘O ja, juffrouw, dat heb ik ook gezegd. Sarah Mary Williams heet ik. Sarah is mijn eerste naam. Sommigen noemen me Sarah, anderen Mary.’</p>
<p>‘O zoo, komt het daar vandaan?’</p>
<p>‘Ja, juffrouw.’</p>
<p>Ik begon weer een beetje kalmer te worden, maar toch verlangde ik maar op een of andere manier weg te komen. Ik durfde de oogen nog niet opslaan.</p>
<p>De vrouw begon weer te praten over de slechte tijden, dat ze zoo armoedig moeten leven, dat de ratten zoo familiaar waren, alsof zij eigenlijk baas waren in huis, en zoo al maar door, tot ik eindelijk weer geheel op mijn gemak kwam. Wat de ratten betreft had ze geen ongelijk. Elk oogenblik zag je er in den hoek een haar neus uit een gaatje steken. Zij zei, dat ze, als ze alleen was, altijd iets hards bij de hand moest hebben om er mee te gooien, anders had ze volstrekt heen rust. Zij liet me een stuk lood zien, tot een soort van bal in elkaar gedraaid, en zei, dat ze er gewoonlijk nog al goed mee wist te treffen, maar een paar dagen geleden had ze haar arm verrekt en twijfelde, of ze nu wel goed zou kunnen mikken. Doch zij wachtte haar kans af en onmiddellijk smeet zij naar de rat, maar miste een heel eind en riep ‘au!’ omdat haar arm er zeer van deed. Daarop vroeg ze me of ik het den volgenden keer eens wilde probeeren. Ik moest zorgen dat ik wegkwam voordat haar man terugkeerde, maar natuurlijk weigerde ik niet. Ik nam het stuk lood en zoodra een rat haar neus vertoonde, wierp ik er met kracht naar, en als ze op haar plaats gebleven was, zou ze er leelijk afgekomen zijn. Zij zei, dat ik knap gegooid had en dat ik, als er weer een kwam, die stellig zou raken. Zij nam nu de klomp lood van me terug en legde dien achter zich; vervolgens haalde ze een streng garen, waaraan ik haar moest helpen. Ik hield beide handen op, zij sloeg er de streng garen omheen en begon te praten over zichzelve en over haar man. Maar zij brak af om te zeggen:</p>
<p>‘Houd een oogje op de ratten. Je moet het stuk lood maar op schoot nemen.’</p>
<p>Met die woorden wierp zij den klomp in mijn schoot; ik sloeg de knieën tegen elkaar en zij praatte weer door, maar slechts een oogenblik. Daarop nam zij de streng garen van mijn handen, keek me strak en eenigszins spotachtig in het gezicht en zei:</p>
<p>‘Kom, zeg me nu eens - hoe is je eigenlijke naam?’</p>
<p>‘W - wat, juffrouw?’</p>
<p>‘Hoe je eigenlijke naam is. Is het Tom of Bob? - of hoe is het?’</p>
<p>Ik geloof dat ik rilde als een blad, en ik wist niet wat ik doen moest; maar ik zei:</p>
<p>‘Steek toch, asjeblieft, niet den gek met een arm meisje zooals ik, juffrouw. Als ik hier in den weg ben, dan zal ik -’</p>
<p>‘Neen, dat is het niet. Ga zitten en blijf hier. Ik zal je geen kwaad doen en je evenmin verklappen. Vertel me je geheim maar en stel vertrouwen in me. Ik zal het voor me houden, ja, wat meer is, ik zal je helpen en mijn goede man ook, als het noodig is. Wil ik je eens wat zeggen, je bent een weggeloopen leerjongen - dat is het heele geval. Maar dat beteekent niets; er steekt ni ets kwaads in. Je zult slecht behandeld zijn en toen heb je besloten er een eind aan te maken. Heeremijntijd, kind! ik zal je niet verklappen. Vertel me alles maar, kom, je bent een brave jongen.’</p>
<p>Ik zei nu, dat het volstrekt geen nut zou hebben langer mijn rol vol te houden, dat ik juist van plan was geweest er rond voor te komen en haar alles te vertellen; maar ze moest dan haar belofte niet terug nemen. Daarop vertelde ik, dat vader en moeder gestorven waren en dat ik uitbesteed was bij een gemeenen, ouden boer, dertig mijlen de rivier af; doch die man had me zoo slecht behandeld, dat ik het niet langer kon uithouden. Daarom had ik mijn kans waargenomen, eenige oude kleeren van zijn dochter weggekaapt en me uit de voeten gemaakt, en ik had al die dertig mijlen des nachts te voet afgelegd. 's Nachts reisde ik verder, terwijl ik overdag mij verborgen hield en uitsliep. Aan den meegenomen zak met brood en andere eetwaren had ik gedurende de gansche reis volop genoeg. Ook vertelde ik, dat ik geloofde, dat mijn oom Abner Moore wel voor me zou zorgen en dat ik daarom hierheen naar de stad Gosen gekomen was.</p>
<p>‘Gosen, mijn kind? Je bent hier niet in Gosen. Deze stad heet St. Petersburg. Gosen ligt nog tien mijlen verder de rivier op. Wie heeft je verteld, dat het hier Gosen was?’</p>
<p>‘Wel iemand, dien ik van morgen bij het aanbreken van den dag ontmoette, juist toen ik het bosch in wilde gaan om er te slapen. Hij gaf me te kennen, dat ik bij den eerstvolgenden tweesprong rechtsaf moest slaan, dan zou ik na een afstand van vijf mijlen Gosen bereiken.’</p>
<p>‘De man was zeker dronken. Wat hij je gezegd heeft, was heelemaal mis.’</p>
<p>‘Ja, het had er wel iets van alsof hij dronken was, maar dat helpt me nu niet meer. Ik wil verder, en hoop voor het krieken van den dag Gosen te bereiken.’</p>
<p>‘Wacht nog een oogenblik. Ik zal je eerst eens wat te eten geven; je, zult wel honger hebben.’</p>
<p>Zij zette me nu een en ander voor, en zei:</p>
<p>‘Zeg eens - als een koe op den grond ligt, welk gedeelte heft ze dan weer het eerst op? Antwoord nu eens vlug en denk er niet over na. Welk gedeelte heft ze het eerst op?’</p>
<p>‘Het achterste gedeelte, juffrouw.’</p>
<p>‘Goed, en een paard?’</p>
<p>‘Het voorste gedeelte, juffrouw.’</p>
<p>‘Op welken kant van een boom groeit het meeste mos?’</p>
<p>‘Op den kant naar het noorden.’</p>
<p>‘Als er vijftien koeien langs de helling van een heuvel grazen, hoeveel staan er dan met den kop denzelfden kant uit?’</p>
<p>‘Alle vijftien, juffrouw.’</p>
<p>‘Goed zoo, ik ben overtuigd, dat je werkelijk op het land hebt geleefd. Ik dacht, dat je me misschien weer wat woudt wijsmaken. Maar hoe heet je nu eigenlijk?’</p>
<p>‘George Peters, juffrouw.’</p>
<p>‘Best, maar onthoud het nu goed, George. Vergeet het niet, want anders zeg je me straks nog dat het Alexander is, en als ik je daarop betrap, vertel je me maar weer dat je George Alexander heet. Ook moet je niet in dat oude katoentje bij vrouwen verschijnen. Misschien zul je mannen kunnen beet nemen, maar je hebt er eigenlijk niets geen slag van je als meisje voor te doen. Lieve hemel, kind, als je een draad door een naald wilt halen, houd dan toch niet den draad stil om te trachten de naald er aan te schuiven; de naald moet je stil houden en dan den draad door het oog steken - dat is de manier waarop vrouwen te werk gaan; de mannen doen het altijd andersom. En als je naar een rat of iets anders gooit, hef je dan op de teenen op, strek je arm zoo onhandig mogelijk boven je hoofd uit en mis de rat minstens een voet of zes, zeven. Werp met een stijven arm, alsof het schouderblad een stroeve scharnier was - zoo doet een meisje; maar werk niet met polsgewricht en elleboog, dat doet alleen een jongen. Denk er ook om, dat, als een meisje iets in haar schoot wil opvangen, ze de knieën van elkaar houdt, en ze niet tegen elkaar slaat, zooals jij gedaan hebt, toen je de klomp lood moest opvangen. Ik merkte al dat je een jongen waart, toen je zoo met naald en draad zat te futselen; en dat ik het met die andere dingen propeerde, was alleen maar om meer zekerheid te krijgen. Ga nu maar op weg naar je oom, Sarah Mary Williams George Alexander Peters, en als je soms in ongelegenheid geraakt, laat het dan weten aan juffrouw Judith Loftus, dat ben ik, en ik zal je zooveel mogelijk helpen. Volg voortdurend den weg langs de rivier en als je weer eens op pad gaat, trek dan schoenen en kousen aan. De weg langs de rivier is rotsachtig en je voeten zullen het hard te verantwoorden hebben eer ze in Gosen zijn, reken daarop.’</p>
<p>Ik liep ongeveer vijftig el hooger op den oever langs en toen keerde ik op mijne schreden terug en snelde naar de plaats waar mijne boot lag. Ik sprong er in en was in een wip van wal ge-</p><p>stoken. Ik roeide ver genoeg stroomopwaarts om te maken, dat ik op de hoogte van den kop van het eiland kwam en stak toen dwars over. Mijn zonnehoed zette ik af, want ik had nu geen vermomming meer noodig Toen ik op het midden der rivier was hoorde ik de klok slaan; ik hield in en luisterde; het klonk zwak over het water, maar ik telde toch duidelijk elf slagen. Toen ik den kop van het eiland had bereikt, aarzelde ik geen oogenblik, maar pagaaide regelrecht naar het boschje, waar mijn oude legerplaats gewoonlijk was, en legde er op een hooge en droge plek een flink vuur aan.</p>
<p>Daarna sprong ik weer in de boot en zette zoo snel ik kon koers naar onze verblijfplaats. Ik ging aan wal, en liep dwars door het houtgewas den heuvel op en naar ons hol. Daar lag Jim in diepen slaap op den grond. Ik schudde hem wakker en riep:</p>
<p>‘Sta op en maak dat je wegkomt, Jim! Er is geen minuut te verliezen. Ze zitten ons op de hielen!’</p>
<p>Jim maakte geen praatjes, hij zei geen woord; maar de manier, waarop hij het eerste halfuur te werk ging, toonde genoegzaam hoe hij geschrokken was. Gelukkig lag juist al wat we in de wereld bezaten op dat oogenblik op ons vlot, zoodat we het terstond van onder de overhangende wilgen, waaronder het verborgen was, konden voor den dag halen en er mee wegvaren. We doofden het legervuur in het hol onmiddellijk uit en pastten op niet met licht buiten te komen.</p>
<p>Ik duwde de boot een weinig van den kant af en keek eens goed rond, maar ik kon niet zien of er soms eenig vaartuig in onze nabijheid was, want bij sterrelicht en veel schaduw is het niet gemakkelijk iets te onderscheiden. We haalden vervolgens het vlot uit zijn schuilhoek en dreven stilletjes in de schaduw weg, voorbij den voet van het eiland, zonder een woord te spreken.</p>
</chapter>
<chapter id="12" name="Hoofdstuk XII. Een langzame vaart. - Geleend goed. - Een wrak aan boord geklampt. - De samenzweerders. - ‘Dat zijn geen goede manieren.’ - Jacht op een boot.">
<p>Het moet dicht bij één uur geweest zijn, toen we eindelijk beneden het eiland kwamen, en het scheen, dat het vlot verbazend langzaam voortdreef. Als er een boot langs was gekomen, zouden we in de schuit gegaan en naar den oever van Illinois overgestoken zijn; 't was echter gelukkig dat er geen boot kwam, want we hadden er niet eens aan gedacht het geweer in het schuitje te brengen, of een vischtuig of iets eetbaars. We zaten ook te zeer in de benauwdheid, om aan al die dingen te denken. Het was niet verstandig <i>alles</i> op het vlot te bergen.</p>
<p>Als de mannen naar het eiland gegaan zijn, zullen ze zeker wel het kampvuur gevonden hebben, dat ik had aangelegd, en er den geheelen nacht de komst van Jim hebben afgewacht. In elk geval waren we voorloopig van hen af en als ze zich door mijn aanleggen van het vuur niet hadden laten misleiden, dan was het mijn schuld niet. Ik had zooveel mogelijk mijn best gedaan om hun een poets te bakken.</p>
<p>Toen de eerste ochtendschemering zich begon te vertoonen legden we aan in een groote bocht aan den kant van Illinois, hakten met de bijl eenige takken van een katoenboom en bedekten er het vlot mee, zoodat het er uitzag alsof daar een hol in den oever was. Onze aanlegplaats was een zandige plek, waar de katoenboomen zoo dicht op elkaar stonden als de tanden eener egge.</p>
<p>De oever was aan den kant van Missouri bergachtig, terwijl er aan den kant van Illinois zwaar timmerhout stond, en het vaarwater liep op die plaats dicht langs den kant van Missouri, zoodat we niet bang behoefden te zijn dat we zouden overvallen worden. We pleisterden er den ganschen dag en we hielden het oog op de vlotten en stoombooten, die langs den Missourioever kwamen afzakken, ook op de stoombooten, die midden op de breede rivier tegen den stroom worstelden. Intusschen vertelde ik Jim alles wat ik met de vrouw had afgebabbeld; en Jim zei dat ze lang niet malsch was, en dat, als zij zelve ons kwam nazetten, <i>zij</i> zeker niet haar gemak zou nemen en bij een legervuur blijven wachten - jongen neen, zij zou er een hond op afzenden. Maar waarom zou ze dan niet aan haar man kunnen aanraden een hond er op af te sturen? Jim vermoedde dat zij er eerst op zou gekomen zijn, toen haar man reeds op weg was en hij geloofde, dat ze de stad in waren gegaan om een hond te halen, en daarom hun tijd hadden laten verloopen, anders zouden we hier niet op een aanlegplaats zijn, zestien of zeventien mijlen beneden het dorp - neen, dan zouden we nu wel degelijk in die zelfde oude stad terug zijn. Ik zei daarop, dat het me niets kon schelen waarom ze ons niet konden krijgen, zoolang het maar niet gebeurde.</p>
<p>Toen de duisternis begon in te vallen staken we onze hoofden, uit het katoenboschje en keken links en rechts en voor ons uit; er was niets te zien. Jim nam nu eenige van de bovenste planken van het vlot en bouwde een kleine hut, om er onder te schuilen bij ruw weer en regen, en om ons goed droog te houden. Jim maakte vóór de hut een vloer en zorgde dat die ruim een voet boven de oppervlakte van het vlot uitkwam, zoodat de dekens en al ons goed buiten het bereik waren van de golven, die door de stoombooten werden opgezweept. Vlak midden in de hut maakten we een laag van modder van ongeveer vijf of zes duim hoogte met een opstaanden rand van planken er omheen, om te maken dat het op zijn plaats bleef; het was bestemd om er een vuur aan te leggen bij koud of vochtig weer; de hut moest beletten dat er iets van gezien werd. We maakten ook een extra stuurriem, omdat een van de anderen wel eens kon breken. We zetten een korten stok met een mik overeind om er de oude lantaarn aan te hangen; omdat we altijd een licht moesten aansteken, zoodra we een stoomboot de rivier zagen afkomen, anders liepen we gevaar overzeild te worden; maar voor booten, die stroomopwaarts voeren, behoefden we geen licht op te steken, tenzij we zagen, dat we er dwars voor den boeg kwamen; want de rivier was vrij hoog, zoodat zelfs de lage banken grootendeels onder water stonden; daarom bleven de opvarende booten niet altijd in den stroom, maar zochten soms liet doode water op.</p>
<p>Den tweeden nacht legden we ongeveer zeven of acht uren af met een vaart van vier mijlen in het uur. We vingen visch, we praatten en nu en dan begaven we ons te water om de slaperigheid van ons af te zetten. Het had wel iets plechtigs, zoo de breede, kalme rivier af te drijven, terwijl we op onze ruggen naar de sterren lagen te kijken; soms bemerkten we niet eens dat we hardop spraken en zelfs lachten we een enkele maal, doch dan was het toch maar zoo'n gesmoord lachje. We hadden zeer goed weer over 't algemeen en dien nacht overkwam ons niets bijzonders en de beide volgende nachten evenmin.</p>
<p>Elken nacht kwamen we voorbij steden, sommige op verren afstand tegen de donkere helling van een heuvel gelegen, zoodat we wel een reeks van lichten konden zien, maar geen enkel huis onderscheiden. Den vijfden nacht passeerden we St. Louis en het geleek wel, alsof de geheele wereld verlicht was. Te St. Petersburg hoorde men gewoonlijk zeggen, dat er in St. Louis twintig à dertig duizend menschen woonden, maar ik had het nooit kunnen gelooven, alvorens ik op dien kalmen nacht om twee uur dat ontelbaar aantal van lichten had gezien. Niet het minste geluid liet zich hoorera, alles sliep.</p>
<p>Gewoonlijk ging ik elken avond omstreeks tien uur aan wal, en kocht dan in een of ander klein dorp voor tien of vijftien centen meel of spek of eenige andere eetwaar; soms wist ik ook een jonge kip te pakken te krijgen, die buiten het hok zat te slapen, en nam die dan mee. Vader zei altijd, als je ooit kans ziet om een kip meester te worden, grijp dan toe, want al heb je haar zelf niet noodig, hoe licht tref je niet iemand aan, die ze zeer goed gebruiken kan; een weldaad wordt niet altijd vergeten. Nooit heb ik gezien, dat vader niet zelf de kip gebruiken kon, maar dit was toch steeds de manier waarop hij er over sprak.</p>
<p>'s Morgens voor dag en dauw sloop ik tusschen de korenvelden en leende een watermeloen, of een pompoen, of wat koren, of iets dergelijks. Vader vond er volstrekt niets in dergelijke dingen te leenen, als je maar van plan waart ze te eeniger tijd behoorlijk te betalen; maar de weduwe zei, dat het maar een verbloemde benaming voor stelen was, en dat geen fatsoenlijk mensch het doen zou. Jim was van oordeel dat de weduwe in zeker opzicht gelijk had, maar mijn vader toch ook eenigszins; daarom zou het voor ons 't best zijn een paar dingen van de lijst te schrappen en te bepalen, dat we die in geen geval zouden leenen - dan zag hij er geen bezwaar in de andere wél te leenen. Daarom overlegden we een heelen nacht lang, terwijl we de rivier afdreven, wat we nu eigenlijk zouden schrappen, de watermeloenen of de kanteloepen of de kalebassen of iets anders. Doch tegen het aanbreken van den dag waren we het genoegzaam eens geworden, en besloten de haagappels en kalabassen ongemoeid te laten. Te voren hadden we ons een weinig bezwaard gevoeld, maar nu was alles in orde. Ik was blij dat het zoo uitgevallen was, want haagappels zijn dikwijls niet eetbaar, en de kalabassen zouden eerst over twee, drie maanden rijp zijn. Nu en dan schoten we een watervogel, die te vroeg in den morgen opvloog of 's avonds niet tijdig genoeg naar bed was gegaan. Alles dooreen genomen, hadden we een prettig leventje.</p>
<p>Den vijfden nacht beneden St. Louis kwam er na middernacht een hevige storm opzetten met een geweldigen donder en weerlicht en het regende dat het goot. We zochten ons heil in de hut en lieten het vlot aan zijn lot over. Telkens als het weerlichtte zagen we recht voor ons uit een gezwollen rivier met hooge rotsen aan weerskanten. Eensklaps riep ik uit: ‘Heila, Jim, kijk daar eens!’ Het was een stoomboot die op een klip gestrand was. We dreven er recht op aan. De bliksem maakte dat we ze vrij goed konden onderscheiden. Ze lag op zij, met een gedeelte van het dek boven het water, en telkens als een bliksemstraal de lucht doorkliefde, kon je duidelijk en klaar elk ornamentje van de schoorsteenpijp zien en een stoel, die dicht bij de groote klok stond, ja zelfs zag men een ouden breedgeranden hoed op de rugleuning hangen.</p>
<p>Daar het diep in den nacht was, onstuimig en spookachtig, kwam er bij mij, op het gezicht van het wrak, dat zoo jammerlijk verlaten op het midden der rivier lag, dezelfde gedachte op, die in elken anderen jongen zou zijn opgekomen. Ik kreeg een onweerstaanbaren lust om het aan boord te klampen, er eens rond te snuffelen en te zien hoe het er mee gesteld was. Daarom zei ik:</p>
<p>‘Laten we er eens aan boord gaan, Jim’</p>
<p>Maar Jim was er eerst als de dood van. Hij zei:</p>
<p>‘Ik heb volstrekt geen lust om me ooit met een wrak in te laten. We hebben het nu verduiveld goed, en daar moeten we mee tevreden zijn, zooals het heilige boek zegt. 't Is tien tegen een dat er een wachter op het wrak is.’</p>
<p>‘Loop naar je grootje met je wachter!’ zei ik: ‘er valt niets anders te bewaken dan de tuigage en de roef; en zou je denken, dat er iemand gek genoeg zou zijn daarvoor zijn leven te wagen bij een stormweer als vannacht, nu het wrak elk oogenblik uiteen kan slaan en zinken?’ Jim kon er niets op antwoorden en zweeg dus. ‘En bovendien,’ zei ik, ‘misschien kunnen we uit de kajuit van den kapitein iets leenen, dat ons te pas kan komen. Ik wed, dat er sigaren te vinden zijn en fijne ook, wel vijf cent het stuk. Kapiteins van stoombooten zijn altijd rijk; ze verdienen maandelijks zestig dollars en, als ze iets hebben willen, geven ze er geen drommel om wat het kost, begrijp je. Steek een kaars in je zak; ik heb rust noch duur, Jim, zoolang we het niet hebben doorsnuffeld. Zou je denken, dat Tom Sawyer ooit zoo iets zou laten loopen? Neen, waarachtig niet. Hij zou het een buitenkansje genoemd hebben - dat zou hij; hij zou het wrak aan boord geklampt hebben, al had hij het met den dood moeten bekoopen. Zou het geen kolfje naar zijn hand geweest zijn en zou hij er niet al zijn talent in ten toon gespreid hebben? Wel je zoudt gedacht hebben dat het Christophorus Columbus was, bezig met een nieuw koninkrijk te ontdekken. Ik wou maar dat Tom Sawyer hier was.’</p>
<p>Jim meesmuilde een weinig, maar spijkerde toch bij. Hij zei, dat we niet meer moesten praten dan hoog noodig was en begon daarop heel zachtjes te spreken Opnieuw deed een bliksemstraal ons het wrak zien; juist bijtijds, we draaiden aan stuurboord bij en legden ons vlot vast.</p>
<p>Het dek stak aan dien kant hoog boven het water uit. We slopen in het duister naar bakboord, voorzichtig voortschrijdende en steeds met de armen voor ons uit om niet tegen het touwwerk aan te loopen, want het was zoo donker, dat we geen hand voor oogen konden zien. Weldra stuitten we op het voorste gedeelte van het vallicht en klommen er in; de volgende stap bracht ons vlak bij de deur van de kapiteinskajuit, die open stond, en, verdraaid, daar zagen we door het valluik een licht, en op hetzelfde oogenblik meenden we beneden ons fluisterende stemmen te hooren!</p>
<p>Jim zei zachtjes, dat hij erg benauwd begon te worden en verlangde, dat we weer weg zouden gaan. Goed, zei ik; maar juist toen we naar ons vlot wilden terugkeeren, hoorde ik een stem klagend uitroepen:</p>
<p>‘Ach, doe het asjeblieft niet, jongens; ik zweer je, dat ik het nooit zal vertellen!’</p>
<p>Een andere stem antwoordde vrij luid:</p>
<p>‘Dat is een leugen, Jim Turner. Je hebt ons al meer zoo'n poets gebakken. Altijd wou je het grootste deel van den buit hebben, en we hebben het je telkens gegeven, omdat je zwoer, dat je het zoudt verklappen, als je je zin niet kreegt. Maar nu is het uit. Je bent de gemeenste, verraderlijkste hond, die er ooit op twee beenen geloopen heeft.’</p>
<p>Jim had intusschen het vlot bereikt. Mijne nieuwsgierigheid werd erg geprikkeld, en ik zei tot mijzelven: Tom Sawyer zou nu de plaat niet poetsen en dus wil ik het ook niet; ik moet eens zien wat er hier gaande is. Op handen en voeten kroop ik nu in de smalle doorgang en verborg me in een donkeren hoek, waar ik slechts op geringen afstand van het valluik verwijderd was. Toen zag ik daar binnen een man aan handen en voeten gebonden op den vloer liggen; twee kerels stonden tegenover hem, de een met een flauw brandende lantaarn in de hand en de ander met een pistool. De laatste hield het pistool gericht op het hoofd van den man, die op den grond lag, en zei:</p>
<p>‘Zal ik nu maar? Je bent toch maar een gemeene verrader!’</p>
<p>De man op den grond huiverde en zei: ‘Och, doe het asjeblieft niet, Bill - ik zal het nooit verklappen.’</p>
<p>En telkens als hij dat zei, begon de man met de lantaarn te lachen en riep:</p>
<p>‘Welzoo, zul je dat niet? Je hebt nog nooit zoo waar gesproken, daar kun je op aan.’ Eens zei hij: ‘Hoor hem nu eens smeeken! en als we hem nu niet in onze macht gekregen en hem gebonden hadden, zou hij ons beiden om zeep gebracht hebben. En waarom? Wel, om niets Eenvoudig omdat we onze <i>rechten</i> wilden handhaven, anders nergens om. Maar ik verzeker je, dat je niemand meer den voet dwars zult zetten, Jim Turner. Doe weg dat pistool, Bill.’</p>
<p>‘Wel,’ zei Bill, ‘ik zie niet in waarom, Jack Packard. Ik wil hem dooden - heeft hij niet op dezelfde manier den ouden Hatfield gedood - en heeft hij het niet dubbel en dwars verdiend?’</p>
<p>‘Maar ik verkies niet dat hij gedood wordt, en daar heb ik mijn redenen voor.’</p>
<p>‘God zegene je voor die woorden, Jack Packard! Ik zal je mijn leven lang nooit vergeten!’ uitte de man op den grond half schreiend.</p>
<p>Packard lette er volstrekt niet op, maar hing de lantaarn aan een spijker en stapte naar de plaats waar ik me bevond, dien donkeren hoek, en wenkte Bill om bij hem te komen. Zoo gauw als ik kon kroop ik een paar el uit den weg, maar de boot lag zoo hellend, dat het me lang niet gemakkelijk viel; om dus niet betrapt en gevangen te worden, kroop ik in een kajuit aan het boveneinde. De man liep op den tast in het duister voort, en toen Packard bij mijn kajuit gekomen was, zei hij:</p>
<p>‘Hier - kom hier binnen.’</p>
<p>Hij stapte naar binnen en Bill volgde hem. Maar voordat zij binnengetreden waren, was ik in de bovenste kooi gekropen en gevoelde me daar lang niet op mijn gemak; want ze gingen daar staan praten met de handen op den rand van de kooi. Ik kon hen niet zien, maar door den brandewijn, dien ze gedronken hadden, kon ik toch zeer goed bemerken waar ze stonden. Wat was ik blij, dat ik geen brandewijn had gedronken, hoewel het eigenlijk niet veel zou hebben uitgemaakt, want meestentijds zouden ze me toch niet bespeurd hebben, omdat ik haast niet ademhaalde. Ik zat te veel in de benauwdheid. En waarlijk, 't was niet mogelijk adem te halen bij hetgeen ik te hooren kreeg. Zij spraken zacht en ernstig. Bill wilde Turner volstrekt dooden, Hij zei:</p>
<p>‘Hij heeft gezegd, dat hij het zal verklappen en hij zal het doen ook. Al gaven we hem nu ook ons beider aandeel, 't zou toch niets helpen na de ruzie, die we met hem gehad, en de manier waarop we hem behandeld hebben. Hij zal ons aanklagen, dat is zoo zeker als tweemaal twee vier; let eens op wat ik je zeg. Ik ben er voor, hem uit zijn ellende te helpen.’</p>
<p>‘Ik ook,’ zei Packard, heel bedaard.</p>
<p>‘Wel verdraaid, ik begon daar straks net het omgekeerde van je te denken. Maar dan is immers alles in orde; laten we 't dadelijk gaan doen.’</p>
<p>‘Wacht even, ik ben nog niet uitgesproken. Luister eens. Een schot is heel goed, maar er bestaan minder geruchtmakende middelen, als het nu toch eenmaal gebeuren moet. Maar wat ik zeggen wil, is dit: 't is niet verstandig overal naar een strop te zoeken, als men, hetgeen men wil, gedaan kan krijgen op een manier, die even goed is en tevens geen gevaar oplevert. Is dat niet zoo?’</p>
<p>‘Wel zeker is dat zoo. Maar hoe wou je dan in dit geval handelen?’</p>
<p>‘Wel, mijn plan is het volgende: we snuffelen overal rond, halen alles bij elkaar wat we in de kajuiten onder de oogen krijgen, roeien er mee naar den wal en verbergen het. Vervolgens wachten we onzen tijd af. Ik verzeker je, dat het geen twee uren meer duren zal, of dit wrak splijt vaneen en zinkt weg in de rivier. Welnu, dan verdrinkt hij, en men zal er niemand van kunnen be-</p><p>schuldigen dan hem zelven. Me dunkt, dat is een vrij wat betere manier om hem van kant te helpen. Ik vind het verkeerd iemand te dooden, zoolang men er buiten kan; 't is niet verstandig, en onzedelijk ook. Heb ik geen gelijk?’</p>
<p>‘Ja - me dunkt van wel. Maar veronderstel eens dat het <i>niet</i> vaneensplijt en <i>niet</i> zinkt?’</p>
<p>‘We kunnen immers een paar uur wachten en zien wat er gebeurt!’ ‘Nu, goed dan; laten we aan den gang gaan.’</p>
<p>Zij verwijderden zich; het koude zweet brak me uit, ik liet me uit de kooi zakken en sloop weg. 't Was pikdonker, maar toen ik bij wijze van een diepen zucht ‘Jim’ zeide, gaf hij vlak naast me met een soort van gekreun antwoord, en daarop zei ik:</p>
<p>‘Gauw wat, Jim, 't is nu geen tijd om te dralen en te kermen; we zijn hier bij een troep moordenaars en als we niet hun boot weten te vinden en er mee de rivier op varen, zoodat die schurken niet van het wrak kunnen afkomen, dan zal een hunner het hier zwaar te verantwoorden hebben. Maar als we hun boot vinden, kunnen wij ze <i>allen</i> in een leelijk parket brengen - want de rechter zal hen dan te pakken krijgen. Kom, rep je! Ik zal bakboord nemen, neem jij stuurboord. Je begint bij het vlot, en -’</p>
<p>‘O, hemeltje lief! 't Vlot? Er is geen vlot meer, 't is los geraakt en weggedreven! - en daar zitten we nu!’</p>
</chapter>
<chapter id="13" name="Hoofdstuk XIII. Ontsnapping van het wrak. - De bewaker. - Het zinkt. - Een doodslaap.">
<p>Mijn adem stokte en de schrik sloeg me om het hart. Op een wrak gevangen met zulk een schurkentroep! Maar 't was nu geen tijd om zich door zijn gevoel te laten overmeesteren. We waren er op uit gegaan om het vaartuig te vinden, en nu moesten we 't houden ook. Onder angst en beven kropen we langs stuurboord en dat ging zóó langzaam, dat het wel een week scheen te duren eer we aan het achterschip kwamen. Er was geen spoor van een boot te zien. Jim zei, dat hij niet geloofde nog een stap verder te kunnen komen, de angst had hem zóó overmand, dat alle kracht hem ontzonken was. Maar ik maakte hem duidelijk, dat het stellig met ons gedaan zou zijn, als we op het wrak moesten blijven.</p>
<p>We sukkelden dus weer verder. We zochten naar den achtersteven en vonden dien, vervolgens scharrelden we vooruit naar het vallicht, terwijl we ons voortdurend aan de luiken vastklampten, want de kant van het vallicht lag onder water. Toen we vlak bij de deur van de groote kajuit gekomen waren, zagen we eensklaps de boot. Ja wel, ik kon ze net eventjes zien. Wat was ik dankbaar! Nog een seconde en ik zou er in gesprongen zijn, doch daar werd juist de deur geopend. Een van de kerels stak zijn hoofd naar buiten, slechts een paar voet van me af, en toen dacht ik dat het met me gedaan was; maar hij trok zijn hoofd weer terug en zei:</p>
<p>‘Zet die vervloekte lantaarn uit het gezicht, Bill!’</p>
<p>Hij smeet een pak van het een of ander in de boot, sprong er daarop zelf in en ging zitten. 't Was Packard. Vervolgens kwam Bill naar buiten en sprong er ook in. Packard zei fluisterend:</p>
<p>‘Al klaar - zet af!’</p>
<p>Ik kon me haast niet meer vasthouden aan de luiken, zoo benauwd kreeg ik het. Maar Bill zei:</p>
<p>‘Wacht even - heb je zijn zakken nagezien?’</p>
<p>‘Neen. Jij?’</p>
<p>‘Neen. Dus moet hij zijn aandeel van den buit nog bij zich hebben.’</p>
<p>‘Welnu, kom dan mee - 't zou al te zot zijn al dien rommel mee te nemen en het geld achter te laten.’</p>
<p>‘Zeg eens - zou hij niet vermoeden waarom we terugkeeren?’</p>
<p>‘Ik denk het niet; maar in elk geval moeten we het geldhebben. Kom mee.’</p>
<p>Daarop kwamen ze weer uit de boot en gingen naar binnen.</p>
<p>De deur sloeg achter hen dicht, want het was aan den hellenden kant; in een wip was ik in de boot en Jim kwam hals over kop achter me aan. Het zakmes voor den dag gehaald, het touw doorgesneden, en daar gingen we!</p>
<p>We raakten de riemen niet aan en spraken of fluisterden niet; zelfs haalden we ternauwernood adem. Doodstil gleden we snel voorbij de raderkast en voorbij den achtersteven; eenige oogenblikken later waren we een honderd el van het wrak af en het laatste spoor er van vervloeide in de duisternis, zoodat we ons nu gered achtten.</p>
<p>Toen we drie- of vierhonderd el waren afgezakt, zagen we de lantaarn als een kleine vuurvonk even bij de deur der kajuit verschijnen en we begrepen daaruit, dat de schurken hunne boot hadden gemist en nu begonnen te begrijpen, dat ze in een even gevaarlijken toestand verkeerden, als Jim Turner.</p>
<p>Jim greep daarop naar de riemen en we trachtten ons vlot weer te achterhalen. Nu eerst begon ik me angstig te maken over de mannen - ik denk, dat ik er te voren geen tijd toe had gehad. Ik begon te overwegen hoe vreeselijk het was, zelfs voor moordenaars, in zulk een dreigend gevaar te verkeeren. Ik zei tot mijzelven, nu zou ik zelf wel eens een moordenaar kunnen worden en hoe zou <i>mij</i> dan zoo iets aanstaan? Ik zei dus tot Jim:</p>
<p>‘Zoodra we een licht zien, zullen we een honderd el er boven of beneden aanleggen, op een plaats waar jij en de boot goed verborgen kunnen blijven, en dan zal ik aan wal gaan en met een of ander verzinsel iemand zien over te halen om naar die bende te gaan en ze uit hun verlegenheid te redden, dan kunnen ze gehangen worden als het hun tijd is.’</p>
<p>Maar dat was een verkeerd denkbeeld; want al spoedig stak de storm bij vernieuwing op en ditmaal heviger dan ooit. De regen gutste van den hemel en nergens was een licht te zien; denkelijk was iedereen naar bed. We voeren de rivier af, steeds op den uitkijk naar lichten en naar ons vlot. Na langen tijd hield de regen op, maar de lucht bleef bewolkt; het begon te donderen en nu en dan zagen we bij het licht van een bliksemstraal een zwart ding voor ons uitdrijven en daar hielden we op aan.</p>
<p>Het was ons vlot en we waren wat blij, toen we er weer op waren. We zagen nu ook een eind ver rechts van ons op den wal een licht. Ik zei daarom, dat ik er heen wilde gaan. De boot was half vol goed, dat die schurken ginds op het wrak gestolen hadden. We wierpen het op het vlot op een hoop en ik zei aan Jim, dat hij er verder mee de rivier moest afzakken en, als hij dacht zoo ongeveer twee mijlen afgelegd te hebben, een licht te ontsteken en dat te laten branden, totdat ik zou zijn teruggekeerd; daarop greep ik de riemen, en roeide op het licht aan. Toen ik er wat naderbij kwam, vertoonden er zich nog drie of vier - tegen de helling van een heuvel. 't Was een dorp. Toen ik boven het licht op den oever was, haalde ik de riemen in en liet me drijven. Dichter bij gekomen, zag ik dat het een lantaarn was, die aan den geuzestok van een veerpont hing. Ik loerde rond naar den veerman, nieuwsgierig om te weten waar hij ergens sliep; en weldra vond ik hem voorbij de beting zitten slapen met zijn hoofd tusschen de knieën gezakt. Ik gaf een paar maal een duw tegen zijn schouder en riep luid:</p>
<p>Hij schrikte wakker; maar toen hij zag dat ik het maar was, gaapte hij eens flink, rekte zich uit en zei vervolgens:</p>
<p>‘Wel, wat is er gaande? Schreeuw maar zoo niet, jongen. Wat scheelt er aan?</p>
<p>Ik zei:</p>
<p>‘Vader, moeder en mijn zuster, en -’</p>
<p>Daarmee brak ik af. Hij zei:</p>
<p>‘Alle donders, ga toch zoo niet te keer, iedereen heeft wel eens verdriet en ellende te verduren, het zal wel weer terecht komen-Maar wat is er nu eigenlijk met hen gebeurd?’</p>
<p>‘Ze zijn - ze zijn - is u de bewaker van de boot?’</p>
<p>‘Ja,’ zei hij, met een zekere zelfvoldoening. ‘Ik ben de kapitein en de eigenaar, en de matroos en de stuurman en de bewaker; en soms vertegenwoordig ik ook de vracht en de passagiers. Ik ben niet zoo rijk als de oude Jim Hornback en ik kan ook niet zoo verduiveld edelmoedig en goed zijn voor Jan en alleman als hij is, en niet zoo met geld smijten; maar toch heb ik hem dikwijls gezegd, dat ik niet met hem zou willen ruilen; want, zei ik, het leven van een varensgezel is juist een kolfje naar mijn hand, en 't is wel verdraaid, als ik twee mijlen buiten een stad zou willen wonen, waar je nooit van iets hoort of ziet, neen, dat zou ik niet willen voor al zijn schatten, al waren ze ook nog tweemaal zoo groot. Ik zeg maar -’</p>
<p>Ik viel hem in de rede met de woorden:</p>
<p>‘Ze zijn in een erbarmelijken toestand, en -’</p>
<p>‘<i>Wie?</i>’</p>
<p>‘Wel, vader en moeder en mijn zuster en juffrouw Hooker; och, als u er eens met uw veerboot heen woedt varen -’</p>
<p>‘Waarheen? Waar zijn ze?’</p>
<p>‘Op het wrak’</p>
<p>‘Welk wrak?’</p>
<p>‘Wel, er is er maar een.’</p>
<p>‘Je bedoelt toch niet de <i>Walter Scott?</i>’</p>
<p>‘Jawel.’</p>
<p>‘Maar wat doen ze <i>daar</i> nu toch in 's hemels naam?’</p>
<p>‘Ze zijn er niet met opzet heengegaan.’</p>
<p>‘Dat geloof ik graag! Wel allemachtig, 't is slecht met hen gesteld, als ze er niet drommels gauw afkomen! Hoe is het mogelijk, dat ze zoo in de klem zijn geraakt?</p>
<p>‘Dat ging gemakkelijk genoeg. Juffrouw Hooker was uitgegaan, daar ginds naar de stad -’</p>
<p>‘Jawel, naar Booth's Landing - ga maar voort.’</p>
<p>‘Ze was uitgegaan, daar ginds naar Booth's Landing en juist met het vallen van den avond stak zij met haar negerin in de pont de rivier over, om den ganschen nacht bij haar vriendin te blijven, bij juffrouw - och, hoe heet ze ook weer, ik ben haar naam vergeten, en zij verloren hun stuurriem en draaiden in het rond en dreven een eind met den stroom af, omstreeks twee mijlen, en kwamen tegen het wrak terecht, en de veerman en de negerin en al de paarden die in de pont waren kwamen om, alleen juffrouw Hooker wist zich aan het wrak vast te grijpen en aan boord te klauteren. Omstreeks een uur na donker kwamen we in onze gewone schuit er voorbij, en 't was zoo duister, dat we het wrak niet zagen, voordat we er vlak bij waren; daardoor stootten <i>wij</i> er ook tegenaan; doch allen bleven we behouden behalve Bill Whipple - en och, dat was zoo'n beste kerel! - Hoe graag zou ik in zijn plaats verongelukt zijn!’</p>
<p>‘Deksels! Zoo iets verschrikkelijks is me nog nooit overkomen. En wat heb jelui <i>toen</i> gedaan?’</p>
<p>‘We riepen en schreeuwden zoo hard we maar konden, doch het water was te breed, zoodat niemand ons kon hooren. Daarom zei vader, dat we een van allen naar den wal moesten gaan om er op de een of andere manier hulp te zoeken. Ik was de eenige die zwemmen kon, en daarom beproefde ik den wal te bereiken, en juffrouw Hooker zei, dat als ik niet eer hulp kon krijgen, ik herwaarts moest gaan en haar oom opsnorren, dan zou die de zaak wel in orde brengen. Ongeveer een mijl lager af bereikte ik den oever, en sedert heb ik overal rondgedoold en getracht menschen te vinden, die eenige hulp zouden willen verleenen, maar zij zeiden:</p>
<p>‘Hoe, in zulk een donkeren nacht en bij zulk een fellen stroom? daar is geen denken aan; ga maar naar de veerboot.’ Als u nu wilt gaan en -’</p>
<p>‘Ja, ik zou het graag doen, geloof dat maar gerust; maar wie ter wereld zou er me voor <i>betalen?</i> Denk je, dat je vader -’</p>
<p>‘Wat <i>dat</i> betreft, heb daar maar geen zorg over. Juffrouw Hooker heeft me <i>nadrukkelijk</i> gezegd, dat haar oom Hornbak -’</p>
<p>‘Groote goedheid! is dat haar oom? Kijk eens hier, je gaat op het licht af, dat je ginds ziet, ben je daar eenmaal, dan sla je links af, dan zul je na ongeveer een kwart mijl aan een herberg komen; laat ze je daar zoo snel mogelijk naar Jim Hornback brengen, dan zal die wel voor de kosten instaan. En verbeuzel nu nergens je tijd, want hij zal er op gesteld zijn het nieuws te vernemen. Zeg hem dat ik zijn nicht in veiligheid zal gebracht hebben, voordat hij de stad heeft bereikt. Maak nu dat je wegkomt; ik zal eens even om den hoek rondkijken om mijn machinist op te scharrelen.’</p>
<p>Ik liep op het licht af, maar zoodra hij den hoek om was keerde ik terug, sprong in mijn boot, roeide in het doode water omstreeks zeshonderd el langs den oever op en hield mij tusschen eenige houtschuiten verscholen; want ik was volstrekt niet op mijn gemak, zoolang ik de veerboot nog niet had zien vertrekken. Maar over 't geheel genomen, was ik vrij wel in mijn schik, dat ik me zooveel moeite had gegeven voor die schurken, want niet velen zouden het gedaan hebben. Ik had wel gewild, dat de weduwe het te weten was gekomen. Zij zou, dacht me, trotsch op me geweest zijn, dat ik die ellendelingen had geholpen, want in ellendelingen en dooden stellen weduwen en brave menschen het meeste belang.</p>
<p>Al spoedig kwam het wrak als een donkere massa afdrijven. Een soort van kille huivering greep mij aan, en daarop roeide ik er op af. Het was vrij diep weggezonken, en ik zag terstond, dat er niet veel kans was, dat er nog iemand in leven zou zijn. Ik voer er omheen en riep een paar malen, maar er volgde geen antwoord: alles bleef doodstil. Ik voelde me een weinig bezwaard over de bende, maar toch niet erg, want ik bedacht, dat als zij het konden uithouden, het dan ook wel lukken zou.</p>
<p>Doch daar kwam de veerboot aan; ik liet me nu in de schuinte stoomafwaarts naar het midden der rivier drijven, en toen ik oordeelde, dat ik uit het gezicht was, greep ik de riemen en keek achter me, en daar zag ik hoe de veerboot rondom het wrak naar het stoffelijk overschot van juffrouw Hooker zocht, omdat de kapitein meende, dat haar oom Hornback daarop gesteld zou zijn; maar al spoedig gaf de veerboot het op en zette koers naar den wal, en ik spande alle krachten in en riep luid over de rivier heen.</p>
<p>Het scheen een heelen tijd te duren eer Jim's licht zich vertoonde, en toen dat gebeurde, leek het wel, alsof het duizend mijlen van me verwijderd was. Intusschen begon de lucht in het oosten een weinig grauw te worden: we legden aan op een eiland, verborgen het vlot, lieten de boot zinken, begaven ons wat landwaarts in en sliepen als ossen.</p>
</chapter>
<chapter id="14" name="Hoofdstuk XIV. Een prettig leventje. - De harem. - Fransch.">
<p>Toen we weer wakker waren geworden, begonnen we eens na te kijken, wat die schurken zoo al van het wrak gestolen hadden. We vonden laarzen, dekens, kleeren en allerlei andere dingen, ook eenige boeken, een kijker en drie kistjes sigaren. We waren nog nooit van z'n leven zoo rijk geweest. De sigaren waren keurig. We lagen den ganschen namiddag in het bosch te praten, en ook las ik wat uit de boeken en we hadden een prettig leventje. Ik vertelde Jim al wat er in het wrak en op de veerboot gebeurd was; en ik zei, dat men zulk soort van gevallen avonturen noemde; maar hij zei, dat hij volstrekt niet naar meer avonturen verlangde. Toen ik in de kajuit was gegaan en hij terug was gekropen om het vlot te bereiken en dit verdwenen zag, was hij bijna gestorven van schrik, want hij had toen gedacht, dat het met <i>hem</i> in elk geval gedaan was. Werd hij niet gered, dan zou hij verdrinken; en als hij gered werd, zouden ze hem naar huis terugzenden om de uitgeloofde belooning te ontvangen en dan zou juffrouw Watson hem stellig voor het Zuiden verkoopen. Nu, hij had gelijk, volkomen gelijk; voor een neger was hij buitengemeen slim.</p>
<p>Ik las Jim heel wat voor over koningen en hertogen en graven en dergelijken, hoe prachtig zij gekleed gingen, hoeveel deftigheid zij vertoonden, hoe ze elkaar uwe majesteit, uwe genade, uwe excellentie, enz. noemden in plaats van mijnheer; en Jim spalkte zijn oogen van verbazing wijd open. Hij zei:</p>
<p>‘Ik wist niet, dat er zooveel bijzonders aan hen was. Ik heb nooit over die menschen hooren praten, behalve over den ouden koning Sollerman. Hoeveel verdient zoo'n koning wel?’</p>
<p>‘Verdienen?’ zei ik, ‘wel ze krijgen duizend dollars in de maand, als ze dat verlangen; ze kunnen zooveel krijgen als ze maar willen; alles behoort hun toe.’</p>
<p>‘Dat is prettig. En wat voeren ze uit, Huck?’</p>
<p>‘<i>Zij?</i> Wel, ze doen niets! Hoe kun je zoo praten. Ze nemen den heelen dag hun gemak.’</p>
<p>‘Neen, maar - is dat zoo?’</p>
<p>‘Wel natuurlijk. Ze nemen den ganschen dag hun gemak. Behalve wanneer er oorlog is; dan trekken ze ten strijde. Maar anders luieren ze steeds; of ze gaan op de jacht, of - sst! - hoor je wat?’</p>
<p>We sprongen op en keken rond; doch het was niets dan het slaan van het rad eener stoomboot, die den hoek om kwam zetten; we keerden dus naar onze plaats terug.</p>
<p>‘Ja, zei ik, ‘en op andere tijden, als de zaken erg langzaam gaan, dan kibbelen ze met het parlement: en als de een of ander het niet naar hun zin maakt, hakken ze hem het hoofd af. Maar meestal zijn ze in den harem te vinden.’</p>
<p>‘Waar?’</p>
<p>‘In den harem.’</p>
<p>‘Wat is dat, een harem?’</p>
<p>‘Dat is de plaats waar ze hun vrouwen laten wonen. Heb je nooit van een harem gehoord? Salomo had er een; hij had ongeveer een millioen vrouwen.’</p>
<p>‘Wel ja, dat is waar ook; ik - ik was het vergeten. Een harem is een soort van kosthuis, dunk me. Waarschijnlijk is er soms veel leven in de kinderkamer. En de vrouwen zullen ook wel dikwijls met elkaar kibbelen, en dat maakt het leven nog grooter. Nu zeggen ze nog wel dat Sollerman de verstandigste man is, die er ooit geleefd heeft Dat laat ik me niet wijsmaken. Want kijk eens aan: zou een verstandig man het in zijn hersens krijgen, altijd in zoo'n roezemoes te willen leven? Neen - dat zou hij stellig niet. Een verstandig man zou een stoomketelfabriek opzetten; en als hij dan rust verlangde zou hij de fabriek kunnen sluiten.’</p>
<p>‘Maar hij moet toch stellig de verstandigste man geweest zijn; want de weduwe heeft 't me zelve gezegd.’</p>
<p>‘'t Kan me niets schelen wat de weduwe zegt, hij is in de verste verte geen verstandig man geweest. Hij heeft eenige van de domste steken begaan, waar ik ooit van gehoord heb. Ken je het geval met dat kind, dat hij in tweeën wilde laten hakken?’</p>
<p>‘Ja de weduwe heeft er me alles van verteld.’</p>
<p>‘Welnu dan; was dat niet het dolste denkbeeld dat er ooit is uitgedacht? Kijk nu eens even hier. Die stomp daar - dat is een van de vrouwen; jij bent de andere vrouw; ik ben Sollerman; en dit muntbiljet is het kind. Jelui allebei willen het hebben. Wat doe ik nu? Ga ik rond bij de buren om uit te visschen aan wie van jelui het muntbiljet toebehoort, om het dan te geven aan dengene wien het toekomt, gaaf en goed, zooals iedereen doen zou, die maar een beetje verstand heeft? Neen - ik neem het muntbiljet en scheur het in tweeën en geef de eene helft aan jou en de andere helft aan de andere vrouw. Op die manier wilde Sollerman met het kind handelen. Nu behoef ik je niet te vragen, wat je aan zoo'n half muntbiljet hebt - je kunt er geen drommel voor koopen. En wat heb je aan een half kind? Ik zou er geen duit voor geven, zelfs niet voor een millioen halve kinderen.’</p>
<p>‘Maar, Jim, nu sla je toch heel en al de plank mis - je bent wel duizend mijlen uit de koers.’</p>
<p>‘Wat? Ik? Loop heen! Praat er me niet over. Me dunkt dat ik zoo tamelijk begrijp wat ik zie; maar van zulk een handeling valt niets te begrijpen. Het geschil liep niet over een half kind maar over een heel; en als iemand meent, dat 'hij zulk een geschil over een heel kind kan beslechten door ieder een half te geven, dan is hij te dom om alleen te loopen. Praat me niet over Sollerman, Huck, ik ken hem op een haar.’</p>
<p>‘Maar ik verzeker je, dat je 't mis hebt.’</p>
<p>‘Wat, mis! Ik weet, wat ik weet, zou ik denken. Geloof maar vrij, de eigenlijke quaestie zit 'm veel dieper. Stel eens, dat iemand een of twee kinderen heeft; zou hij er dan weinig om geven? Neen, waarachtig niet; <i>hij</i> weet ze op prijs te stellen. Maar neem nu eens iemand, die ongeveer vijf millioen kinderen om zijn huis ziet ravotten, dat maakt een groot verschil. Hij zal even gauw een kind in tweeën hakken als een kat; hij heeft er toch bij de vleet. Een kind of twee meer of minder had voor Sollerman niets te beteekenen, geloof dat maar vrij!’</p>
<p>Ik heb nooit zoo'n neger gezien. Als hij zich eenmaal iets in het hoofd heeft gezet, dan krijg je 't er niet weer uit. Nog nooit heb ik een neger ontmoet, die meer op Salomo gebeten was. Ik begon daarom over andere koningen te praten en liet Salomo maar varen. Ik vertelde van Lodewijk XVI, wien ze in Frankrijk langen tijd geleden het hoofd hadden afgeslagen; en van zijn zoontje, den dauphin, die eigenlijk koning had moeten worden, maar ze sloten hem op in de gevangenis, en sommigen zeggen, dat hij daar gestorven is.</p>
<p>‘Zoo's arme, kleine jongen.’</p>
<p>‘Maar anderen zeggen, dat hij ontsnapt en naar Amerika gevlucht is.’</p>
<p>‘Dat is goed! Maar hij zal 't erg eenzaam hebben - er zijn hier immers geen koningen, niet waar, Huck?’</p>
<p>‘Neen.’</p>
<p>‘Dan kan hij hier ook geen betrekking krijgen. Wat moet hij beginnen?’</p>
<p>‘Ja, dat weet ik niet. Sommigen hunner gaan bij de politie, en anderen leeren de menschen Fransch spreken.’</p>
<p>‘Wat zeg je, Huck, praten dan de Franschen niet precies zooals wij?’</p>
<p>‘Neen, Jim; je zoudt geen woord van hen kunnen verstaan - geen enkel woord.’</p>
<p>‘Maar, daar begrijp ik nu heelemaal niets van! Hoe komt dat dan?’</p>
<p>‘Dat weet ik niet, maar 't is zoo. Ik heb een en ander van hun gebrabbel uit een boek geleerd. Stel eens, dat iemand je aansprak met de woorden: <i>Polly-voo franzy</i> - wat zou je dan wel denken?’</p>
<p>‘Ik zou volstrekt niets denken; ik zou hem bij zijn kraag pakken en op zijn gezicht slaan. Dat wil zeggen, als hij geen blanke was. Ik zou het van geen enkelen neger verdragen, dat hij me zoo iets zei.’</p>
<p>‘Bedaar maar, er is niets aan miszeid. Het beteekent niets anders dan: kun je Fransch spreken.’</p>
<p>‘Waarom kon hij dat dan niet zeggen?’</p>
<p>‘Wel, hij zegt 't ook. 't Is alleen maar de Fransche manier om het uit te drukken.’</p>
<p>‘Nu, 't is een erg bespottelijke manier, en ik wil er niets meer van hooren. 't Is allemaal onzin.’</p>
<p>‘Luister eens, Jim; spreekt een kat evenals wij?’</p>
<p>‘Neen, een kat niet.’</p>
<p>‘Maar een koe dan?’</p>
<p>‘Neen, een koe ook niet.’</p>
<p>‘Maakt soms een kat hetzelfde geluid als een koe, of een koe als een kat?</p>
<p>‘Neen, dat doen ze niet.’</p>
<p>'t Is natuurlijk dat ze verschillende geluiden maken en er valt niets op te zeggen, niet waar?’</p>
<p>‘Wel neen.’</p>
<p>‘En is het niet eveneens natuurlijk en niet af te keuren, dat katten en koeien andere geluiden maken dan <i>wij?</i>’</p>
<p>‘Dat is volkomen in orde.’</p>
<p>‘Welnu, waarom zouden we het dan niet natuurlijk vinden, dat een <i>Franschman</i> anders spreekt dan wij? Geef me daar eens antwoord op.’</p>
<p>‘Is een kat een mensch, Huck?’</p>
<p>‘Neen.’</p>
<p>‘Welnu, dan is het ook onzin te verwachten, dat een kat zou spreken als een mensch. Is een koe een mensch? - of is een koe een kat?</p>
<p>‘Neen, geen van beiden.’</p>
<p>‘Welnu, dan bestaat er ook geen reden dat de een precies zoo zou spreken als de ander. Is een Franschman een mensch?’</p>
<p>‘Welnu dan! Wat drommel, waarom <i>spreekt</i> hij dan niet als een mensch? Antwoord me <i>daar</i> nu eens op!’</p>
<p>Ik zag in, dat het nutteloos was nog meer woorden te verspillen - je kunt tegenover een neger niets betoogen. Ik zweeg dus maar.</p>
</chapter>
<chapter id="15" name="Hoofdstuk XV. Huck verliest het vlot. - In den mist. - Op het vlot in slaap gevallen. - Huck vindt het vlot terug. - Uitschot.">
<p>We waren van oordeel dat een vaart van nog drie nachten ons te Caïro, op het grondgebied van Illinois, zou brengen, en daar was het ons juist om te doen. We zouden het vlot verkoopen, plaats nemen op een stoomboot, de Ohio opvaren naar de vrije Staten en dan zouden we uit de klem zijn.</p>
<p>Den tweeden nacht kwam er een mist opzetten en we zochten naar een geschikte aanlegplaats, omdat het niet geraden was in den mist verder te varen; maar toen ik met de boot vooruit was geroeid om het touw vast te maken, vond ik aan den kant niets anders dan eenige jonge boompjes. Ik sloeg het touw om een van deze, doch er liep een sterke stroom, en het vlot deed zulk een ruk aan het touw, dat het boompje met wortel en al uit den grond werd getrokken en het vlot wegdreef. Ik zag den mist al dikker worden en daardoor schrikte en ontstelde ik zóó, dat ik wel langer dan een halve minuut geen vin kon verroeren - en daarna was het vlot uit het gezicht; men kon geen twintig el voor zich uit zien. Ik sprong in de boot, greep de riemen en wilde weer van wal steken. Maar de boot ging niet van haar plaats. In de overijling had ik vergeten ze los te maken. Ik wilde het nu nog doen, maar ik was zóó zenuwachtig, mijn handen beefden zóó, dat ik er bijna niets mee kon uitrichten.</p>
<p>Zoodra ik los was, zette ik uit alle macht het vlot achterna. Doch weldra was de oever uit het gezicht en nu bevond ik me te midden van een dikken, witten mist, en welken kant ik op moest, wist ik evenmin als een doode.</p>
<p>Ik begreep, dat roeien niets helpen zou; ik liet me dus maar drijven, hoewel het in zoo'n geval een heel ding is, zijn handen stil te houden. Ik riep en luisterde. Ergens achter me hoorde ik een flauw geroep, en dat gaf me weer een beetje moed. Ik begon nu nog veel harder te roepen en luisterde dan weer. Toen ik het geluid opnieuw vernam, bemerkte ik, dat ik er niet naderbij gekomen maar er rechtsaf van verwijderd was geraakt. De volgende maal hoorde ik het weer van den linkerkant - en, wat ik ook deed, ik kon er maar niet naderbij komen, integendeel, het verwijderde zich voortdurend meer van mij.</p>
<p>Als die stommerik nu maar zonder ophouden op een blikken ketel geslagen had, maar dat deed hij niet, en juist die oogen-</p><p>blikken van stilte tusschen de kreten in, maakten me zoo verbazend angstig. Ik worstelde met alle inspanning vooruit en terstond daarop hoorde ik <i>achter</i> me roepen. Nu raakte ik heelemaal in de war. Dat moest het geroep van weer een ander zijn, of anders was ik omgedraaid.</p>
<p>Ik haalde de riemen in. Opnieuw hoorde ik roepen; 't was nu achter me, maar weer op een andere plaats; gedurig hoorde ik het, maar telkens op een andere plaats, en ik antwoordde telkens, tot het eindelijk weer vïór mij was, en ik begon te begrijpen, dat de stroom de boot had doen draaien en dat het wel terecht zou komen, als ten minste dat geroep van Jim en niet van een anderen vlotter afkomstig was. In den mist kon ik geen stemmen onderscheiden, want ze klinken dan zoo erg onnatuurlijk.</p>
<p>Het geroep bleef voortduren, en ongeveer een minuut later stootte ik op een gedeelte van den oever, dat met spookachtige, dikke boomen bezet was, en de sterke stroom deed me heen en weer slingeren en wierp me te midden van een menigte klippen, waartusschen de stroom verschrikkelijk bruiste.</p>
<p>Eenige oogenblikken later werd het weer kalm. Ik hield me toen doodstil en luisterde naar het kloppen van mijn hart, want ik geloof, dat het bij elke ademhaling wel honderd maal klopte.</p>
<p>Ik begon nu te begrijpen, hoe de vork aan den steel zat. Die oever behoorde aan een eiland, en Jim was een andere richting gevolgd dan ik. Men kon er maar niet zoo in een minuut of tien omheenkomen; de boomen waren er even dik als op een gewoon eiland, en het zal vier of zes mijlen lang en meer dan een halve mijl breed geweest zijn.</p>
<p>Ik hield me stil en luisterde gespannen omstreeks vijftien minuten, denk ik. Natuurlijk dreef ik elk uur omstreeks vier of vijf mijlen verder. Maar voor het <i>gevoel</i> is het alsof je doodstil ligt. op het water; en als er dan zoo'n zweem van een klip voorbij je heen strijkt, dan denk je niet, wat ga ik verbazend snel, maar je houdt den adem in en zegt bij jezelven, wat heeft zoo'n klip een vaart. Als je soms denkt, dat het niet verschrikkelijk eenzaam is in zoo'n mist, dan moet je het zelf maar eens op een nacht probeeren - dan zul je 't wel ondervinden.</p>
<p>Ongeveer een half uur lang gaf ik nu en dan een schreeuw, ten laatste hoorde ik op grooten afstand antwoorden en trachtte op dat geluid af te gaan, maar het lukte me niet, en spoedig hield ik het er voor, dat ik tusschen een menigte van landtongen was geraakt, want aan weerszijden zag ik flauwe, nevelachtige omtrekken ervan. Van enkele wist ik dat ze zich daar moesten bevinden, omdat ik de golven van den stroom tegen het oude doode kreupelhout op de oevers kon hooren klotsen. Ik bleef dan ook niet lang mijn geroep verspillen, en trachtte alleen maar zoo ongeveer na te gaan waar de geluiden vandaan kwamen, wat haast nog moeilijker was dan een dwaallicht te volgen. Je kunt niet begrijpen, hoe grillig het geluid zich telkens verplaatste.</p>
<p>Vier- of vijfmaal had ik werk genoeg om van den wal af te houden, teneinde er niet tegenaan te botsen. Dat bracht me op het denkbeeld, dat het vlot wel hier of daar op den oever zou zijn terecht gekomen, of anders reeds een heel eind vooruitgedreven en niet meer te beroepen zou zijn - het had namelijk wat sneller vaart dan ik.</p>
<p>Weldra scheen het me toe, dat ik weer midden op de rivier was, maar ik kon geen enkel teeken of geroep hooren van welken kant ook. Ik veronderstelde, dat Jim misschien wel op een uitspringende landspits zou geloopen zijn, en dan was het met hem gedaan. Ik voelde me erg afgemat, zoodat ik me in de boot neervlijde en bij mezelven zei, dat ik geen hand meer zou uitsteken. Te gaan slapen was natuurlijk volstrekt niet raadzaam; maar ik kon den slaap onmogelijk uit de oogen houden, zoodat ik besloot even een uiltje te knappen.</p>
<p>Maar het moet stellig meer dan een uiltje geweest zijn, want toen ik ontwaakte stonden de sterren helder aan den hemel, de mist was opgetrokken en ik dreef den stroom af met den breeden achtersteven der boot vooruit. Eerst wist ik niet waar ik was; ik dacht dat ik droomde; en toen het me weer een beetje helder begon te worden, was het alsof alles uit de vorige week opdoemde.</p>
<p>De rivier was hier verbazend breed, en beide oevers waren bezet met hoog en zwaar geboomte. Ik keek eens stroomafwaarts en zag een zwarte stip op het water. Ik roeide er op af; maar toen ik er dicht bij kwam, was het niets anders dan een paar aan elkaar gebonden balken. Daarop zag ik een tweede zwarte stip, en maakte er jacht op; vervolgens weer een en ditmaal had ik het getroffen. 't Was het vlot.</p>
<p>Toen ik er bij was gekomen, zag ik, dat Jim met het hoofd tusschen de beenen zat en in slaap wasgevallen, terwijl zijn rechter arm over den stuurriem hing. De andere riem was gebroken, en het vlot was overdekt met bladeren en takken en slijk. Het had 't dus hard te verantwoorden gehad.</p>
<p>Ik legde de boot vast, ging toen vlak voor Jim op het vlot liggen, begon te geeuwen en mijn vuisten naar Jim uit te strekken, en riep:</p>
<p>‘Heila, Jim, ben ik in slaap gevallen? Waarom heb je me niet wakker geschud?’</p>
<p>‘Hemelsche goedheid, ben jij daar, Huck? Je bent dus niet dood - niet verdronken - je bent weer terng? 't Is te mooi om waar te zijn, waarachtig, 't is te mooi. Laat ik je eens goed bekijken, mijn jongen, en je betasten. Neen, je bent niet dood, je bent weer terug, springlevend, ja, dezelfde Huck van vroeger - dezelfde Huck, de hemel zij dank!’</p>
<p>‘Wat scheelt je toch, Jim? Heb je een borreltje te veel op?’</p>
<p>‘Een borrel! Ik een borrel? Heb ik gelegenheid gehad om borreltjes te drinken?’</p>
<p>‘Nu dan, wat praat je dan voor onzin?’</p>
<p>‘Praat ik onzin?’</p>
<p>‘Welzeker, babbel je niet over mijn terugkeer en dergelijke zottepraat, alsof ik weg was geweest?’</p>
<p>‘Huck - Huck Finn, kijk me eens in de oogen; kijk me in de oogen. Ben je niet weg geweest?’</p>
<p>‘Weg geweest? Maar wat bedoel je toch in 's hemels naam? Nergens ben ik heen geweest. Waar zou ik heengaan?’</p>
<p>‘Goed, hoor eens hier, jongen, er is iets niet in den haak, dat is het. Ben ik <i>Jim</i>, of <i>wie</i> ben ik? Ben ik hier, of waar ben ik? Dat zou ik nu weleens willen weten.’</p>
<p>‘Wel, je bent dunkt me hier, dat is duidelijk genoeg, maar ik geloof dat je een warhoofd en een oude gek bent, Jim’</p>
<p>‘Ben ik Jim of niet? Nu, antwoord me eens hierop. Heb je het touw niet in de boot gebracht om het aan een boompje vast te maken?’</p>
<p>‘Wel neen. Wat boompje? Ik heb geen boompje gezien.’</p>
<p>Heb je het niet gezien? Hoor eens hier - werd het touw niet losgerukt en is toen het vlot niet de rivier af gedreven, terwijl jij en de boot in den mist werden achtergelaten?’</p>
<p>‘Wat mist?’</p>
<p>‘Wel, <i>die</i> mist. De mist, die er den ganschen nacht gehangen heeft. Heb je dan niet geroepen en heb ik niet geroepen, totdat we tusschen de eilanden verzeild kwamen en elkaar kwijt raakten, omdat de een niet wist waar de ander was? En ben ik niet tegen een menigte van die eilanden opgestooten, heb ik niet verschrikkelijk veel doorgestaan, en ben ik niet bijna verdronken? Nu, is dat niet zoo, jongen - is dat niet zoo? Kom, antwoord daar eens op.’</p>
<p>‘Maar dat wordt me toch te kras, Jim. Ik heb geen mist, geen eilanden, geen stormweer gezien, niets heb ik gezien. Ik heb hier den ganschen nacht met je zitten praten, totdat je voor ongeveer tien minuten in slaap bent gevallen, en ik heb denkelijk hetzelfde gedaan. Je kunt in dien tijd niet dronken zijn geworden, dus moet je wel gedroomd hebben.’</p>
<p>‘Nu nog mooier; hoe zou ik dat alles in tien minuten kunnen gedroomd hebben?’</p>
<p>‘Kom, praat er maar niet verder over, je hebt het gedroomd, want er is niets van gebeurd.’</p>
<p>‘Maar Huck, 't staat me alles zoo duidelijk voor dengeest -’</p>
<p>‘Het doet er niet toe hoe duidelijk het je voor den geest staat, het heeft niets te beteekenen. Ik weet het, omdat ik al dien tijd hier ben geweest.’</p>
<p>Jim sprak geen woord meer in de eerste vijf minuten, maar hij zat er aanhoudend over te peinzen. Daarop zei hij:</p>
<p>‘Welnu dan, ik geloof ook dat ik het gedroomd heb, Huck; maar de honden mogen me vangen als het niet de sterkste droom is, waarvan ik ooit gehoord heb. Nog nooit heb ik een droom gehad, die me zoo afgemat heeft als deze.’</p>
<p>‘O ja, dat is te begrijpen, want een droom kan iemand soms even sterk afmatten als iets anders. Maar dit moet toch een zonderlinge droom zijn geweest - vertel er me eens alles van, Jim.’</p>
<p>Jim begon nu alles van stukje tot beetje te vertellen, precies zooals het gebeurd was, alleen smukte hij het heel wat op. Vervolgens zei hij, dat hij er uitleg van geven moest, want het diende tot een waarschuwing. De eerste aanlegplaats stelde volgens hem iemand voor, die gunstig voor ons gestemd was, maar de stroom was een ander persoon, die ons den voet dwars wilde zetten. Het geroep was een waarschuwing, die nu en dan tot ons kwam, en als we niet erg ons best deden om het te begrijpen, dan zou het ons juist in het ongeluk storten, in plaats van ons er aan te onttrekken. De menigte van landtongen verbeeldden moeilijkheden, die we zouden krijgen met twistzieke menschen en allerlei gemeen volk, maar als we er aan dachten, wat ons te doen stond en de bezwaren niet zelf verhoogden, zouden we het er goed afbrengen; we zouden uit den mist raken en op de breede, heldere rivier komen, waar de vrije Staten lagen, en dan zouden we alle zorg te boven zijn.</p>
<p>Juist toen ik het vlot had bereikt, was de lucht vrij donker bewolkt geworden, maar nu helderde ze weer geheel op.</p>
<p>‘Nu ja, dat laat zich alles heel goed verklaren, zoover als het voeten heeft, Jim,’ zei ik, ‘maar wat beteekenen <i>deze</i> dingen?’</p>
<p>Ik bedoelde de bladeren en den warboel van takken op het vlot, en den gebroken riem. Ze vielen nu duidelijk in het oog.</p>
<p>Jim keek naar den rommel en vervolgens naar mij en daarop weer naar den rommel. De droom had zich zoo in zijn hoofd vastgenesteld, dat hij dien maar niet van zich af kon zetten en de zaken eenvoudig weg beschouwen, zooals ze waren. Maar toen hij daar zoo alles door elkaar zag liggen, keek hij me strak aan, zonder een zweem van een glimlach, en zei:</p>
<p>‘Wat dat beteekent? Dat zal ik je zeggen. Toen ik van de inspanning en van al het roepen om u doodelijk afgemat geraakt en in slaap was gevallen, was ik geheel terneergeslagen, omdat gij verloren waart, en het kon me niets meer schelen, wat er van mij en van het vlot werd. En toen ik ontwaakte en u terugvond, springlevend, toen sprongen de tranen mij in de oogen en ik had wel op mijn knieën kunnen vallen en uw voeten kussen van louter dankbaarheid. Doch het eenige waar gij om gedacht hebt, was, hoe ge den ouden Jim voor den gek zoudt kunnen houden met een leugen. Dat is een gemeene streek; zoo doen menschen, die slijk werpen op de hoofden hunner vrienden en hen te schande maken.’</p>
<p>Daarna stond hij langzaam op en begaf zich naar de hut, waar hij binnenging, zonder verder een woord te spreken. Maar dat was genoeg. Het griefde mij zóó, dat ik <i>zijn</i> voeten wel had willen kussen, om hem te nopen zijne woorden terug te nemen.</p>
<p>Het kostte mij vijftien minuten tijd eer ik er toe besluiten kon aan een neger vergiffenis te gaan vragen - maar ik deed het en het heeft me later nooit gespeten. Nimmer heb ik hem weer zulk een poets gebakken, en ik zou het ook dien éénen keer zeker niet gedaan hebben, als ik had kunnen vermoeden, dat hij het zich zoo zou aantrekken.</p>
</chapter>
<chapter id="16" name="Hoofdstuk XVI. In afwachting. - ‘Dat goede, oude Caïro’ - Een leugen om bestwil.- Een snelle vaart.- Caïro voorbijgedreven.- Aan wal.">
<p>We sliepen bijna den ganschen dag en gingen tegen den nacht weer op reis, vlak achter een monsterachtig groot vlot. Het had vier lange riemen aan elk einde, zoodat wij oordeelen, dat er ongeveer dertig man op zou zijn. Er waren vijf groote hutten aan boord, ver van elkaar geplaatst, en een open legervuur in het midden, en aan elk einde een lange vlaggestok. 't Was in één woord een prachtig vlot. Op zulk een vaartuig beteekende het nog iets houtvlotter te zijn.</p>
<p>We dreven in een ruime bocht, de lucht werd donker bewolkt en het werd heet. De rivier was zeer breed en aan weerskanten omzoomd met zwaar houtgewas, nergens was er eene opening tusschen het geboomte te zien, en eenig licht evenmin. We spraken over Caïro en waren erg nieuwsgierig of we het wel merken zouden als we er dichtbij kwamen. Ik vermoedde van neen, omdat ik gehoord had, dat er maar ongeveer een twaalftal huizen stonden, en als ze niet toevallig de lichten ophadden, hoe zouden we dan kunnen merken, dat we voorbij een stad voeren? Jim zei, dat we maar te letten hadden op de samenvloeiing der twee breede rivieren. Maar ik zei, dat we misschien zouden denken, dat we den voet van een eiland voorbijvoeren en weer op dezelfde oude rivier zouden komen. Dat bracht Jim in de klem - en mij ook Het was dus de vraag, wat er gedaan moest worden. Ik stelde voor om, zoodra er zich een licht vertoonde, naar den oever te roeien en aan de menschen te vertellen, dat vader met een praam vol handelswaren in de buurt lag, maar hier vreemd was en nu verlangde te weten hoe ver hij nog van Caïro af was Jim vond het een goed denkbeeld, en daarom staken we een pijp op en wachtten onzen tijd af.</p>
<p>We hadden nu niets anders te doen, dan nauwlettend uit te kijken naar de stad, en te zorgen, dat we er niet ongemerkt voorbijvoeren Hij verzekerde, dat ze hem niet zou ontgaan, omdat het oogenblik, waarop hij ze zien zou, hem tot een vrij man zou maken, terwijl hij, als ze hem ontsnapte, weer in de slavenlanden zou terecht komen en alle hoop op vrijheid verloren zou zijn. Elk oogenblik sprong hij op en riep:</p>
<p>‘Daar heb je ze!’</p>
<p>Maar het was niet zoo. Het waren dwaallichtjes, of glimwormen; hij ging dan weer zitten uitkijken, evenals te voren. Jim zei, dat hij er geheel en al beverig en koortsachtig van werd, nu hij de vrijheid meer en meer naderde. Ik moet zeggen, dat ook ik er beverig en koortsachtig van werd, nu ik hem zoo hoorde spreken, want ik begon te bedenken: als hij eenmaal vrij was, wiens schuld zou het dan zijn? Wel, mijn schuld. Dat kon ik maar niet van me afzetten, hoezeer ik er ook mijn best toe deed. Ik raakte er zóó van in de war, dat ik geen oogenblik rust had; 't was me onmogelijk stil te blijven zitten. Nog nooit was het me in de gedachte gekomen, wat ik eigenlijk begonnen was Maar nu drong het zich aan mij op; het liet me rust noch duur, en kwelde me hoe langer hoe meer. Ik trachtte mijzelven te overtuigen, dat ik me toch niets te verwijten had, want <i>ik</i> had Jim niet aangespoord om van zijn rechtmatigen meester weg te loopen; doch het hielp me niets, mijn geweten knaagde voortdurend en zei telkens: ‘Maar je wist toch, dat hij weggeloopen was om vrij te worden en je had naar den oever kunnen roeien om het aan den een of ander te vertellen.’ Dat was zoo - het viel niet te ontkennen. Daar zat 'm de kneep. Mijn geweten zei me: ‘Wat heeft die arme juffrouw Watson je misdaan, dat je haar neger zoo maar voor je oogen kondt zien wegloopen, zonder er een woord van te zeggen? Wat heeft die arme oude vrouw je gedaan, dat ge haar zoo laag kondt behandelen? Zij heeft haar best gedaan om je te leeren lezen, ze heeft haar best gedaan om je goede manieren te leeren en heeft, zooveel in haar vermogen was, voor je bestwil gezorgd. <i>Dat</i> is't, wat ze gedaan heeft.’</p>
<p>Ik begon me zoo laag en ellendig te gevoelen, dat ik erg ver-</p><p>langde dood te zijn. Ik liep onrustig het vlot op en neer, mijzelven beschuldigende, en Jim liep langs me heen ook onrustig op en neer. Geen van beiden konden we ons stilhouden. Telkens deed hij een sprong in het rond en riep: ‘Daar is Caïro!’ dat trof me als een schot en ik dacht, dat, als het werkelijk Caïro was, ik sterven zou van rampzaligheid.</p>
<p>Jim was voortdurend hardop aan het praten, terwijl ik bij mijzelven sprak. Het eerste wat hij zou doen, als hij een vrijen Staat bereikt had, zou zijn, geld te sparen en nooit een cent uit te geven, en als hij dan genoeg bij elkaar had, zou hij zijn vrouw vrijkoopen, die op een boerderij, dicht bij de plaats waar juffrouw Watson woonde, slavin was; en dan zouden ze met hun beiden hun best doen om de twee kinderen vrij te koopen, en als de eigenaar ze niet wou verkoopen, zouden zij ze laten stelen door een voorstander van de afschaffing der slavernij.</p>
<p>Ik werd er huiverig van, toen ik dit hoorde. Vroeger zou hij nooit zoo iets hebben durven zeggen. Nu kun je eens zien welk een omkeer er eensklaps in hem plaats greep, nu hij meende bijna vrij te zijn. 't Was precies zooals het oude spreekwoord zegt: ‘Geef een neger een pink en hij zal de heele hand grijpen.’ Ja, dacht ik, dat komt nu van mijn onbezonnenheid. Daar had je nu een neger, dien ik zoo goed als geholpen had om weg teloopen, en die kwam er zoo maar onbewimoeld mee voor den dag, dat hij zijn kinderen wilde stelen - kinderen, die toebehoorden aan een man, dien ik niet eens kende; een man, die me nooit van z'n leven eenig kwaad had gedaan.</p>
<p>Het speet me, dat ik Jim zoo iets had hooren zeggen, hij daalde er erg door in mijn achting. Mijn geweten kwelde mij nog sterker dan te voren, zoodat ik ten laatste tot mijzelven zei: ‘Nog is het niet te laat - ik zal aan wal roeien, zoodra ik een licht zie, en het dan gaan vertellen.’ Terstond daarop gevoelde ik me gerust en prettig en zoo licht als een veer. Al mijn onrust was geweken. Ik begon scherp uit te kijken naar een licht, en neuriede bij mijzelven. Weldra vertoonde er zich een. Jim juichte.</p>
<p>‘We zijn gered, Huck, we zijn gered! Spring op en laat je hielen klapperen, daar heb je eindelijk het goede, oude Caïro, ik ben er zeker van!’</p>
<p>Ik zei:</p>
<p>‘Ik zal de boot nemen en eens gaan kijken, Jim. Het mocht eens niet zoo zijn, begrijp je.’</p>
<p>Hij sprong op en maakte de boot gereed, legde zijn oude jas op den bodem, opdat ik er op zou kunnen zitten, en gaf mij de roeispaan; en toen ik afduwde, zei hij:</p>
<p>‘Weldra zal ik het uitkraaien van de pret, en ik zal zeggen, dat alles heb ik aan Huck te danken; ik ben vrij, en nooit zou ik vrij geworden zijn, als Huck er niet geweest was; Huck heeft het gedaan. Jim zal je nooit vergeten, Huck; je bent de beste vriend, dien Jim ooit gehad heeft; en je bent de <i>eenige</i> vriend, dien Jim nu nog heeft.’</p>
<p>Toen ik wilde wegroeien, had ik grooten haast om hem te verklappen; maar nu hij dit zei, scheen het wel of alle ijver me ontweek. Langzaam voer ik weg en ik kon het maar niet met mijzelven eens worden, of ik blij was nu ik op weg was of niet. Toen ik vijftig el van hem af was, zei Jim:</p>
<p>‘Daar gaat nu mijn oude, trouwe Huck, de eenige blanke, die ooit tegenover Jim zijn woord heeft gehouden.’</p>
<p>Dat deed me erg pijnlijk aan. Maar ik zei, ik <i>moet</i> het doen - ik kan er niet buiten. Juist kwam er een boot aan met twee mannen er in, die geweren bij zich hadden. Zij hielden stil en ik ook. Een van hen zei:</p>
<p>‘Wat is dat, daar ginds?’</p>
<p>‘Een soort van een vlot,’ zei ik.</p>
<p>‘Behoor jij er op?’</p>
<p>‘Ja, mijnheer.’</p>
<p>‘Zijn er menschen op?’</p>
<p>‘Maar een, mijnheer.’</p>
<p>‘Nu, er zijn vannacht vijf negers weggeloopen. Is die man van het vlot blank of zwart?’</p>
<p>Ik antwoordde niet onmiddellijk. Ik trachtte het wel, maar de woorden bleven me in de keel steken. Een paar malen beproefde ik mijzelven te vermannen en er mee voor den dag te komen, maar ik kon het niet gedaan krijgen. - Ik voelde dat ik weekhartig. werd; daarom gaf ik het op en zei:</p>
<p>‘Hij is blank.’</p>
<p>‘We zullen, dunkt me, zelf maar eens gaan zien.’</p>
<p>‘Dat zou ik wel willen, zei ik, ‘want het is mijn vader, die er op is, en misschien zoudt u me dan helpen om het vlot aan wal te brengen, daar waar dat licht is. Hij is ziek - en zoo is het: ook met moeder en Mary Ann.’</p>
<p>‘Drommels! jongen, we hebben zoo'n haast. Maar we zullen het toch, dunkt me, nog wel klaar spelen. Komaan - neem je pagaai ter hand, en laten we er op los gaan.’</p>
<p>Ik nam mijn pagaai ter hand en zij vielen op hun riemen aan. Toen we een paar streken gedaan hadden, zei ik:</p>
<p>‘Vader zal u erg dankbaar zijn, dat verzeker ik u. Iedereen ging weg als ik vroeg om mij te helpen het vlot aan wal te brengen, en alleen kan ik het niet gedaan krijgen.’</p>
<p>‘Wel, dat is erg laag en vreemd ook. Zeg eens, jongen, wat is er toch eigenlijk aan de hand met je vader?’</p>
<p>‘Er is - hij - heeft - och, 't heeft niet veel te beteekenen.’</p>
<p>Zij hielden op met roeien. We waren niet heel ver meer van het vlot af. De een zei:</p>
<p>‘Jongen, je liegt. Wat is er aan de hand met je vader? Antwoord nu ronduit, dat zal 't best voor je zijn.’</p>
<p>‘Ik zal het doen, mijnheer, stellig - maar laat ons niet in den steek, asjebieft. Het is de - de - och heeren, als u maar wat vooruit woudt roeien, en ik u het touw mocht toewerpen, dan behoefdet gij niet zoo dicht bij het vlot te komen - och, doe dat asjeblieft.</p>
<p>‘Terug de boot, John, duw ze terug!’ zei de een. Zij roeiden achteruit. ‘Houd af, jongen. - Wel verdraaid, ik dacht daar dat de wind het tegen ons aan gedreven zou hebben. Je vader heeft de kinderpokken, en dat weet je drommels goed. Waarom ben je er niet mee voor den dag gekomen en hebt het ons gezegd? Wou jij ze soms nog verder verbreiden?’</p>
<p>‘Ach!’ stotterde ik, ‘eerst heb ik het aan iedereen verteld, en dan gingen ze juist heen en lieten ons in den steek.’</p>
<p>‘Arme drommel, dat is hoogst onaangenaam. Wij zijn zeer met je begaan, maar wij - nu ja, ronduit gezegd, we hebben volstrekt geen lust om de pokken te krijgen, begrijp je. Luister eens, ik zal je zeggen, wat je doen moet. Probeer niet om op je eentje aan wal te komen, want dan zal je heele vlot in stukken slaan. Laat je ongeveer twintig mijlen de rivier afdrijven, dan zul je op den linkeroever bij een stad komen. Het zal dan lang na zonsopgang zijn en als je hulp vraagt, vertel hun dan dat allen, die bij je waren, omgekomen zijn van koude en koorts. Wees niet weer zoo dwaas, van de menschen te laten raden wat er gaande is. We hebben getracht je een dienst te bewijzen, maar nu moet je ook als een brave jongen zorgen, dat je een twintig mijlen van ons vandaan komt. 't Zou nergens toe dienen daar, waar dat licht is, te landen - 't is maar een houttuin. Zeg eens, je vader zal zeker wel arm zijn, en hij moet het wel erg hard hebben. Ziehier - ik zal een gouden twintigdollarstuk op dat plankje leggen en, als het naar je toe komt drijven, grijpt het dan. Ik vind het wel heel erg jein den steek te laten, maar, waarachtig, met kinderpokken valt niet te gekscheren, begrijp je dat wel?’</p>
<p>‘Pak aan, Pakker,’ zei de andere man, ‘hier is een twintigpenningstuk om voor mij op het plankje te leggen. Vaarwel, jongen, doe nu zooals mijnheer Pakker je geraden heeft, en dan zal het goed afloopen.’</p>
<p>‘Juist, mijn jongen - vaarwel, vaarwel. Als je soms weggeloopen negers ontmoet, zie dan hulp te krijgen en ze te vangen, dat kan j e nog een aardig sommetje opleveren.</p>
<p>‘Vaarwel, mijnheer, zei ik, ‘als ik er iets aan doen kan, zal ik geen weggeloopen negers laten ontsnappen.’</p>
<p>Zij hielden af en ik ging aan boord van het vlot, terwijl ik mijzelven slecht en gemeen gevoelde, omdat ik zeer goed wist, dat ik verkeerd had gedaan, en omdat ik begreep, dat het niets hielp of ik al trachtte naar behooren te leeren handelen; iemand die niet van jongs af geleerd heeft naar recht te handelen, zal het er nooit ver in brengen - als hij in de klem raakt is er niets, dat hem aanspoort en aan zijn werk houdt, en dan krijgt hij klappen. Vervolgens dacht ik een oogenblik na en zei tot mijzelven, wacht eens, - vooronderstel nu, dat je naar recht gehandeld en Jim overgeleverd had; zou je je dan zooveel prettiger gevoelen dan nu? Neen, zei ik, dan zou ik me onpleizierig gevoelen - ik zou hetzelfde gevoel hebben als thans. Welnu dan, zei ik, waar dient het dan voor naar recht te handelen, indien volgens recht handelen moeilijk, en verkeerd handelen niet moeilijk is, terwijl bovendien de kansen gelijk staan? Dat ging me te hoog; ik wist er geen antwoord op. Ik vond het dus maar 't best er me niet langer mee te plagen, maar in 't vervolg altijd te doen wat op het gegeven oogenblik het gemakkelijkst was.</p>
<p>Ik begaf me in de hut; Jim was er niet. Ik keek overal rond; hij, was nergens te vinden. Ik riep zachtjes:</p>
<p>‘Jim!’</p>
<p>‘Hier ben ik, Huck. Zijn ze al uit het gezicht? Spreek niet hardop.’</p>
<p>Hij bevond zich in de rivier, achter het roer, en had maar even zijn neus boven water. Ik zei hem, dat ze uit het gezicht waren, en toen kwam hij weer aan boord.</p>
<p>‘Ik heb alles afgeluisterd wat er gesproken is,’ zei hij, ‘en ik liet me in de rivier glijden en was van plan naar den oever te zwemmen, als ze aan boord mochten komen. Ik zou dan weer naar het vlot zijn gezwommen, zoodra ze weer weg waren. Maar och, och, wat heb je hen bij den neus gehad, Huck! Dat was een mooie grap! Ik ben er van overtuigd, mijn jongen, dat de oude Jim er door gered is - de oude Jim zal dat nooit vergeten, op mijn woord.’</p>
<p>Daarop spraken we over het geld. 't Was een aardig sommetje. twintig dollars voor ieder. Jim zei, dat we nu plaats konden nemen op een stoomboot, en dat het geld voldoende zou zijn om ons, zoover als noodig was, in de vrije Staten te brengen. Hij zei, dat twintig mijlen meer voor het vlot niet veel te beteekenen hadden, maar hij wenschte toch, dat we er reeds waren.</p>
<p>Tegen het aanbreken van den dag legden we aan en Jim droeg er vooral veel zorg voor, dat het vlot goed werd vastgemaakt. Vervolgens bracht hij den ganschen dag door met ons goed tot pakjes bijeen te binden en alles gereed te maken voor het verlaten van het vlot.</p>
<p>Dien avond omstreeks tien uur krijgen we de lichten van een stad in 't gezicht, op een tamelijken afstand bij een kromming links.</p>
<p>Ik roeide er met de boot heen, om navraag te doen. Al spoedig vond ik op de rivier een man in een bootje, die bezig was vischlijnen uit te zetten. Ik richtte mij op en zei:</p>
<p>‘Mijnheer, is die stad daar Caïro?’</p>
<p>‘Caïro? neen. Je lijkt wel gek.’</p>
<p>‘Welke stad is het dan, mijnheer?’</p>
<p>‘Als je dat weten wilt, moet je er maar eens heengaan om het te vragen Als je nog een halve minuut langer hier om me heen rumoer durft te maken, zal ik je iets geven, dat je volstrekt niet zal aanstaan.’</p>
<p>Ik pagaaide weer naar het vlot. Jim was erg teleurgesteld, maar ik zei dat het niets waard was, en dat Caïro wel spoedig zou komen opdagen.</p>
<p>Vóór het aanbreken van den dag kwamen we nog een tweede stad voorbij, en ik wilde er opnieuw op uit gaan; maar het was hooggelegen grond en daarom ging ik niet. Er is geen hooggelegen grond rondom Caïro, zei Jim. Ik was het vergeten. We bleven dien dag stilliggen, op een aanlegplaats vrij dicht bij den linkeroever. Er begon een vermoeden bij mij op te komen, en bij Jim ook. Ik zei:</p>
<p>‘Misschien zijn we wel tijdens dien mistigen nacht Caïro voorbijgegaan.’</p>
<p>Hij zeide:</p>
<p>‘Spreek er niet over, Huck. Arme negers hebben nooit eens geluk. Ik dacht het wel, dat die slangenhuid nog lang niet uitgewerkt had.’</p>
<p>‘Ik wou dat ik die slangenhuid nooit gezien had, Jim - ik wou dat ik er nooit mijn oog op had laten vallen.’</p>
<p>‘'t Is jou schuld niet, Huck; je wist 't niet. Maak er je zelf maar geen verwijt van.’</p>
<p>Toen de dag was aangebroken, bespoelde het heldere water van de Ohio den oever, ja stellig, het was zoo, en aan den overkant vloeide de oude regelmatige Vuddy! Met Caïro was het dus voor goed uit.</p>
<p>We spraken er ernstig over. Het zou niets geven of we al langs den oever aanhielden; we konden het vlot toch niet tegen den stroom op krijgen. Er zat niets anders op dan te wachten tot het donker geworden was en dan met de boot terug te varen en onze kans waar te nemen. Wij sliepen dus den ganschen dag in het dichte katoenbosch, opdat we goed uitgerust zouden zijn voor het werk, en toen we omstreeks het donker naar het vlot terugkeerden, was de boot weg!</p>
<p>Een heele poos waren we als verstomd. Er viel ook niet veel te zeggen. We wisten beiden maar al te goed, dat het weer een streek van de slangenhuid was; wat zou het dus gegeven hebben, of we er al over praatten? Het zou alleen maar den schijn gehad hebben alsof we het afkeurden, en dat zou ons nog meer onheil op den hals hebben gehaald - dat ons zou zijn blijven vervolgen, totdat we voldoende geleerd hadden stil te zwijgen.</p>
<p>Weldra begonnen we erover te spreken, wat we 't best zouden doen, en we vonden dat er niets anders overschoot, dan ons met het vlot te laten afdrijven, totdat we gelegenheid zouden gevonden hebben om een boot te koopen, waarmee we terug konden keeren. We zouden er geen leenen, op de manier zooals vader zou gedaan hebben, ook al was er niemand die het zag, want dat zou maar ten gevolge hebben, dat ze ons achternazetten.</p>
<p>We zakten dus, na donker, met het vlot af.</p>
<p>Zoo iemand nog niet mocht gelooven, dat het dwaasheid is een slangenhuid aan te raken, dan zal hij het nu, na al wat wij door die slangenhuid ondervonden hebben, wel gelooven, als hij maar eens leest wat ze ons nog verder heeft berokkend.</p>
<p>De plaats om booten te koopen is in de buurt van vlotten, die aan den oever liggen. Maar wij zagen geen vlotten langs den oever; we lieten ons dus ruim drie uren verder drijven. De nacht werd grauw en dicht bewolkt, wat na een mist al het ergste is. Je kunt de richting van de rivier niet waarnemen en niet van je afzien. Het werd vrij laat en stil en toen kwam er een stoomboot de rivier opzetten. Wij staken de lantaren aan en meenden, dat zij die zien zou. Opvarende stoombooten kwamen gewoonlijk niet dicht langs ons heen, wel houden zij op den kant aan, volgen de zandbanken en zoeken het kalme water op langs de klippen; maar bij nachten als deze houden zij over de gansche rivier het midden van de vaart.</p>
<p>We konden haar al stampende hooren naderen, maar ze niet goed onderscheiden, alvorens ze vlak bij ons was.</p>
<p>Ze hield recht op ons aan. Dat doen ze dikwijls om eens te zien hoe dicht ze ergens langs kunnen komen zonder het te raken; soms slaat het rad een riem stuk, en dan steekt de stuurman zijn hoofd naar buiten en lacht, en vindt dat hij al erg aardig is. Nu, daar komt ze aan, en we zeiden, dat ze wilde probeeren vlak langs ons heen te gaan; maar ze scheen niet van plan, ook maar het geringste af te houden.</p>
<p>Het was een groot gevaarte en het kwam bovendien met groote snelheid opzetten, evenals een zwarte wolk met een reeks van glimwormen er omheen; maar plotseling zette het zich schrikkelijk breed uit met een lange reeks van wijdgeopende ovendeuren, die blonken als roodgloeiende tanden, terwijl de monsterachtige boeg en voorplecht over ons heen hing. Er volgde een luid geroep en een hevig gebel om de machine te doen stoppen, een geraas en gefluit van den stoom - en terwijl Jim aan den eenen kant over boord tuimelde en ik aan den anderen kant, kwam het dwars over het vlot zetten en vernielde het geheel en al.</p>
<p>Ik dook - en trachtte zelfs op den bodem te komen, want een rad van dertig voet moest over me heen, en ik was er erg op gesteld het de noodige ruimte te laten. Ik kon het altijd een minuut lang onder water uithouden; ditmaal bleef ik zeker wel anderhalve minuut onder water. Daarop zocht ik zoo schielijk mogelijk de oppervlakte, want ik stikte bijna. Ik wipte tot aan de oksels er boven uit, blies het water uit mijn neus en schepte wat lucht. Natuurlijk liep er een sterke stroom; en 't spreekt vanzelf, dat de boot, na een tien minuten stil gehouden te hebben, hare machine weer liet werken, want ze geven nooit veel om vlotters; weldra stoomde ze dus weer de rivier op, en ofschoon ik ze door den dichten nevel niet zien kon, hooren kon ik ze toch.</p>
<p>Een keer of twaalf riep ik Jim, maar ik kreeg geen antwoord, ik greep nu een plank die tegen me aan kwam drijven, terwijl ik aan 't watertrappen was, en trachtte den oever te bereiken, waarbij ik de plank voor me uit duwde. Spoedig ontdekte ik, dat naar den linkeroever de sterkste stroom liep, waaruit ik opmerkte dat ik op een kruispunt was; ik nam dus een anderen koers en hield daar op aan. Het duurde een heelen tijd eer ik over was; ik kwam echter behouden aan wal en klom tegen den oever op. Ik kon maar een klein eind voor me uitzien, maar al rondtastende liep ik over een oneffen bodem ongeveer een kwart mijl voort, en en kwam toen bij een ouderwetsch dubbel houten huis terecht, zonder dat ik er vooraf iets van gemerkt had. Ik wilde er voorbijsnellen en me uit de voeten maken, maar een menigte honden kwamen uitschieten en begonnen te huilen en tegen me te blaffen, zoodat ik begreep, dat ik het over een anderen boeg moest gooien.</p>
</chapter>
<chapter id="17" name="Hoofdstuk XVII. Een avondbezoek. - De hoeve in Arkansaw. - Dichterlijke ontboezemingen - Een oude rammelkast.">
<p>Ongeveer een halve minuut later riep er iemand door een venster, zonder echter zijn hoofd naar buiten te steken, en zei:</p>
<p>‘Koest, jongens! Wie is daar?’</p>
<p>‘Ik zei:</p>
<p>‘Ik ben het.’</p>
<p>‘Wie is ik?’</p>
<p>‘George Jackson, mijnheer.’</p>
<p>‘Wat kom je hier doen?’</p>
<p>‘Ik kom hier niets doen, mijnheer. Ik wou alleen maar hier voorbijgaan, maar de honden willen het niet toelaten.’</p>
<p>‘Wat heb je hier op dit uur van den avond rond te snuffelen, hè?’</p>
<p>‘Ik was hier niet aan 't rondsnuffelen, mijnheer; ik ben van een stoomboot overboord geslagen.’</p>
<p>‘O zoo, is dat het geval? Steek licht aan, jelui daar een van allen. Hoe was je naam ook weer?’</p>
<p>‘George Jackson, mijnheer. Ik ben nog maar een jongen.’</p>
<p>‘Hoor eens hier; als je de waarheid zegt, behoef je niet bang te zijn - niemand zal je kwaad doen. Maar verroer geen vin: blijf stokstijf op je plaats staan. Sta op Bob en Tom en grijp het geweer. George Jackson, is er nog iemand bij je?’</p>
<p>‘Neen, mijnheer, niemand.’</p>
<p>Nu hoorde ik overal in huis menschen in beweging, en ik zag licht. De man riep:</p>
<p>‘Weg met dat licht, Betsy, oude gekkin - heb je dan geen verstand? Zet het op den grond achter de voordeur. Bob, als jij en Tom klaar zijt, neem dan je plaatsen in.’</p>
<p>‘Al klaar.’</p>
<p>‘Wel, George Jackson, ken je de Shepherdsons?</p>
<p>‘Neen, mijnheer, ik heb nooit van hen gehoord.’</p>
<p>‘Nu, dat kan zijn, en 't kan ook niet zijn. Nu opgepast. Kom naar voren, George Jackson. En denk er om, niet te haastig - maar langzaam aan. Als er nog iemand bij je is, laat hij dan achterblijven - zoodra hij zich vertoont, wordt hij neergeschoten. Vooruit nu. Langzaam aan, duw zelf de deur open - niet verder dan noodig is om er doorheen te kruipen, versta je?’</p>
<p>Ik maakte geen haast, ik zou het niet gekund hebben, ook al was het noodig geweest. Stap voor stap kwam ik langzaam naar voren en niet het geringste geluid liet zich vernemen, alleen meende ik het kloppen van mijn hart te hooren. De honden waren even stil als de menschen, maar zij volgden mij op korten afstand. Toen ik bij de drie houten stoeptreden was gekomen, hoorde ik de deur ontsluiten en ontgrendelen. Ik legde mijn hand tegen de deur en duwde ze al verder en verder open, tot er iemand zei: ‘Zie zoo, nu is 't genoeg - steek je hoofd naar binnen.’ Ik deed het, ofschoon ik vreesde dat ze het me zouden afslaan.</p>
<p>De kaars stond op den vloer; allen waren ze bij elkaar, en ze keken naar mij, en ik keek naar hen, ongeveer een minuut lang. Drie stevige kerels met geweren legden op me aan, zoodat ik er van terugdeinsde, dat kan ik je verzekeren; de oudste juffrouw was grijs en omstreeks zestig jaar, de beide andere dertig of meer - allen zagen er mooi en knap uit - vooral de oude grijze dame, en achter deze stonden nog twee jonge meisjes, die ik niet goed zien kon. De oude heer zei:</p>
<p>‘Ik geloof dat alles in orde is. Kom binnen.’</p>
<p>Zoodra ik binnen was sloot en grendelde de oude heer de deur, en gelastte de jonge mannen met hunne geweren binnen te komen, en allen begaven zich in een ruim vertrek met een tapijt op den vloer, en verzamelden zich in een hoek, die buiten het bereik lag van de ramen aan de voorzijde - aan de zijkanten waren er geen. Zij hielden de kaars omhoog en namen me eens goed op, en allen zeiden: ‘Neen, hij is geen Shepherdson - neen, hij heeft nu letterlijk niets van een Shepherdson.’ Vervolgens zei de oude man, dat hij hoopte, dat ik er niet tegen zou hebben te laten onderzoeken of ik ook wapenen bij me had; hij bedoelde er niets kwaads mee, 't was alleen maar voor de zekerheid. Hij doorsnuffelde dan ook niet mijn zakken, maar voelde alleen van buiten met zijn handen, en zei dat alles in orde was. Hij zei me, dat ik me op mijn gemak moest zetten en eens alles omtrent mijzelven vertellen; doch de oude dame zei:</p>
<p>‘Maar lieve hemel, Saul, de arme jongen is zoo nat als klets; en zou je dan niet denken, dat hij wel honger zal hebben?</p>
<p>‘Je hebt gelijk, Rachel - ik dacht er niet aan.’</p>
<p>Daarop zei de oude dame:</p>
<p>‘Betsy (dat was een negerin), zorg eens zoo spoedig mogelijk, dat de arme jongen wat te eten krijgt; en jelui meisjes, ga een van allen Buck eens wakker maken en zeg hem - Ha, daar is hij zelf al. Buck, neem dezen kleinen vreemdeling eens mee, laat hem zijn natte kleeren uittrekken en geef hem eenige droge van jezelven om aan te doen.’</p>
<p>Buck scheen ongeveer even oud te zijn als ik - dertien of veertien of daaromtrent, ofschoon hij wel wat steviger was dan ik. Hij had niets anders aan dan een hemd, en zag er vrij slaapdronken uit. Al geeuwende en rekkende kwam hij binnen, terwijl hij een geweer met zich sleepte. Hij zei:</p>
<p>‘Zijn er geen Shepherdsons in de buurt?’</p>
<p>‘Neen,’ zeiden zij; ‘'t was een loos alarm.’</p>
<p>‘Nu,’ zei hij, ‘als er soms geweest waren, zou ik er eens eentje te pakken genomen hebben.’</p>
<p>Allen lachten, en Bob zei:</p>
<p>‘Wel, Buck, is dat laat komen, ze hadden ons wel allen kunnen scalpeeren.’</p>
<p>‘Niemand is me komen roepen en dat is lang niet mooi. Ik word altijd achterbaks gehouden; nooit krijg ik eens een kans.</p>
<p>‘Trek het je maar niet aan, Buck, mijn jongen,’ zei de oude man, je zult nog kans genoeg krijgen op zijn tijd, maak je daar maar niet bedroefd over. Kom, ga nu heen, en doe wat je moeder gezegd heeft.’</p>
<p>Toen we boven op zijn kamer gekomen waren, kreeg hij een grof linnen hemd en een kiel en een broek voor me, en ik trok ze aan. Terwijl ik daarmede bezig was, vroeg hij me naar mijn naam, maar eer ik het hem kon zeggen, begon hij me te vertellen van een blauwe meerkol en van een jong konijn, dat hij twee dagen geleden in het bosch had gevangen, en hij vroeg me waar Mozes was toen de kaars uitging. Ik zei, dat ik 't niet wist; ik had er te voren nooit van gehoord.</p>
<p>‘Raad maar eens,’ zei hij.</p>
<p>‘Hoe kan ik daar nu naar raden,’ zei ik; ‘als ik er te voren nooit van gehoord heb?’</p>
<p>‘Maar je kunt toch wel raden, is 't niet? 't Is erg gemakkelijk.’</p>
<p>‘<i>Welke</i> kaars?’ zei ik.</p>
<p>‘Wel, een kaars,’ zei hij.</p>
<p>‘Ik weet niet waar hij was,’ zei ik; ‘waar was hij dan?’</p>
<p>‘Wel, hij was in het <i>donker!</i> Daar was hij!’</p>
<p>‘Maar als je nu toch wist waar hij was, waarom vroeg je het mij dan?’</p>
<p>‘Wel, nu nog mooier, 't is een raadsel, begrijp je dat niet? Zeg eens, hoe lang denk je hier te blijven? Je moest hier maar altijd blijven. We kunnen nu juist zoo'n pret hebben - er is tegenwoordig geen school. Heb je een hond? Ik heb er een gekregen - en hij gaat te water en apporteert de stukken hout, die ik er in gooi. Wordt je 's Zondags graag gekamd en al die gekheid meer? Ik volstrek niet, maar moe komt er altijd mee aan. Die verdraaide, oude broek, ik geloof dat ik ze maar aan moest trekken, maar ik doe 't liever niet, 't is zoo warm. Ben je al klaar? Goed zoo - kom nu maar mee, kameraad.’</p>
<p>Brood, koud vleesch, boter en karnemelk hadden ze voor me klaar gezet, en ik heb maar zelden iets beters onder den neus gekregen. Buck en zijn moe en al de anderen rookten uit korte pijpjes, behalve de negerin, die heengegaan was, en de twee jonge meisjes. Allen rookten en praatten, en ik at en praatte. De jonge meisjes hadden het haar los op den rug hangen. Allen deden mij vragen, en ik vertelde hun hoe vader en ik en het gansche gezin heel ver in Arkansaw op eene kleine hoeve woonden, en hoe mijn zuster Mary Ann weggeloopen en getrouwd was en dat we nooit weer van haar gehoord hadden, en dat Bill hen achterna had gezet, maar dat er ook van hem nooit weer iets gehoord was, en dat Tom en Mort gestorven waren, en dat er toen niemand meer was overgebleven dan ik en vader, en dat hij heelemaal gebukt ging onder al wat hem overkomen was. Toen hij gestorven was, had ik alles bijeengepakt wat er over was, omdat de hoeve niet aan ons behoorde, ik had plaats genomen op een stoomboot, was de rivier opgevaren en over boord geslagen, en zoo kwam het, dat ik nu hier was. Zij zeiden daarop, dat ik me bij hen zoolang als ik wilde als thuis kon beschouwen. Intusschen begon het al te schemeren en iedereen ging naar bed, en ik ging met Buck mee, en toen ik 's morgens wakker werd, was ik weer vergeten hoe mijn naam was. Wel een uur lang lag ik te peinzen om er weer op te komen, en toen Buck wakker werd zei ik:</p>
<p>‘Kun je spellen, Buck?’</p>
<p>‘Ja,’ zei hij.</p>
<p>‘Ik wed dat je mijn naam niet spellen kunt,’ zei ik.</p>
<p>‘Ik wed van ja, om al wat je maar durft,’ zei hij.</p>
<p>‘Goed,’ zei ik, ‘ga je gang maar.’</p>
<p>‘G-o-r-g-e J-a-x-o-n - ziedaar,’ zei hij.</p>
<p>‘Waarachtig,’ zei ik, ‘je hebt 't klaar gespeeld, maar ik dacht niet dat het je zou lukken. Het is lang zoo gemakkelijk niet een naam te spellen - zoo maar voor de vuist weg.’</p>
<p>Ik schreef het stilletjes op, omdat misschien de een of ander me zou vragen om mijn naam te spellen, en dan moest ik er vlug mee terecht kunnen en er vlot mee voor den dag komen, alsof ik er aan gewoon was.</p>
<p>Het was een heel prettig gezin en een heel lief huis ook. Nog nooit had ik te voren op het land een huis gezien, dat zoo netjes was en van zooveel smaak getuigde. Er zat geen ijzeren klink aan de deur, en evenmin een houten met een leeren riempje eraan, maar een koperen knop die draaide, evenals aan de huizen in de stad. In de huiskamer was geen spoor van een bed te vinden; terwijl toch in tal van woonkamers in de stad bedden zijn. Er was een groote steenen haard, en de steenen er van werden rood en schoon gehouden door er water overheen te gooien en ze dan met een anderen steen af te schuren; soms bestreken zij ze met een soort van kleursel dat ze Spaansch-bruin noemden, even als dat in de stad gebeurt. Midden op den schoorsteenmantel stond een klok, met de afbeelding van een stad op de benedenste helft van het glas geschilderd, en met een ronde plek in het midden als zon, en daarachter kon men den slinger zien heen en weer gaan. 't Was mooi, die klok te hooren tikken; en soms als er zoo'n rondtrekkende horlogemaker was geweest, die haar had schoongemaakt en weer in orde gebracht, dan kon ze, als ze eenmaal aan den slag was, wel honderdvijftigmaal slaan zonder op te houden. Ze zouden haar voor geen geld van de wereld verkocht hebben. Aan weerszijden van de klok zat een flinke groote buitenlandsche papegaai van pleisterwerk en bont opgeschilderd. Bij den eenen papegaai zat een kat van aardewerk en bij den anderen een dito hond, en als je er op drukte gaven ze geluid, maar zonder den mond open te doen en met gezichten alsof 't hun niets kon schelen. Het geluid kwam onder uit. Een paar groote kalkoenenvleugels waren er als waaiers achter uitgespreid. Op een tafel midden in de kamer stond een aardige mand van aardewerk, vol met appels en perzikken en druiven, die er veel rooder en geler en mooier uitzagen dan werkelijke, maar 't waren geen werkelijke, want je kondt zien, dat er hier en daar wat afgeschilferd was, waar dan de witte kalk, of wat het mocht wezen, zichtbaar werd.</p>
<p>Over die tafel lag een prachtig wasdoek, met een rood en blauw gekleurden arend er op en een bonten rand er omheen. Alles kwam uit Philadelphia, zooals zij zeiden. Ook lagen er eenige boeken netjes opgestapeld op elken hoek van de tafel. Het eene was een dikke familiebijbel, vol met platen. Een ander was ‘Eens pelgrims reize’, van iemand, die zijn familie verlaten had zonder te zeggen waarom. Nu en dan las ik er een heel stuk uit. De verhalen waren wel belangwekkend, maar erg taai. Ook was er een ‘Offer aan de vriendschap,’ vol allerlie mooie gedichten; maar die gedichten las ik niet. Verder vond ik een gezangboek en nog een menigte andere boeken. Er stonden nette matten stoelen, nog geheel ongeschonden - niet in het midden doorgezakt als een oude mand.</p>
<p>Aan de wanden hingen schilderijen - voornamelijk voorstellingen van Washington's en Lafayette's bedrijven, veldslagen, enz. Ook waren er eenige krijtteekeningen, die een der dochters, die gestorven was, zelve gemaakt had toen ze nog maar vijftien jaar oud was. Ze weken geheel af van andere teekeningen, die ik wel eens gezien had; ze waren veel zwarter dan gewoonlijk. Een stelde een vrouw voor in een zwart kleed, dat onder de oksels door een cintuur nauw was toegehaald, terwijl de mouwen aan de ellebogen sterk uitpuilden. Zij had een vervaarlijk groote zwarte muts op met een zwarte sluier en droeg heel kleine zwarte pantoffels, in den vorm van een hollen beitel. Met haar rechter elleboog leunde ze peinzend op een grafsteen, die onder een treurwilg stond, en in de andere hand, die haar slap langs het lijf hing, hield ze een witten zakdoek en een werktaschje, en onder de schilderij stond geschreven: ‘Zal ik u dan, helaas, nooit weerzien?’ Op een andere teekening zag men een jonge dame, die al heur haar naar de kruin van haar hoofd had opgekamd, waar het boven het voorhoofd was vastgestoken met een kam zoo groot als de rugleuning van een stoel. Zij schreide met den zakdoek voor de oogen en in haar andere hand lag een dood vogeltje op zijn rug met de pootjes naar boven, en onder de teekening stond: ‘Ik zal, helaas, nooit weer uw lief gekweel hooren!’ Een was er niet een jonge dame erop, die voor het venster naar de maan stond te kijken, terwijl de tranen haar langs de wangen biggelden. In de eene hand hield ze een geopenden brief, die aan den eenen kant zwart lak vertoonde, en zij drukte een medaillon aan een ketting tegen haar mond en onder die teekening stond: ‘Gij zijt heengegaan, ja, heengegaan zijt gij, helaas!’ Ik geloof wel dat het allemaal heel mooie teekeningen waren, maar toch had ik er niet veel mee op, want als ik er een poos naar gekeken had, droomde ik er 's nachts zoo akelig van. Iedereen was bedroefd, dat zij gestorven was, omdat zij plan had gevormd nog een menigte van dergelijke teekeningen te maken, en uit hetgeen zij geleverd had, kon men zien wat er aan haar verloren werd. Maar ik vond, dat zij met haar gemoedsgesteldheid op het kerkhof veel beter thuis was. Toen zij ziek werd had zij juist iets onderhanden, dat, zooals zij zeiden, haar grootste schilderstuk moest worden, en elken dag en iederen nacht bad zij, dat het haar mocht vergund worden te leven, totdat zij het had afgemaakt; maar het heeft niet mogen baten. Het was het afbeeldsel van een jonge vrouw met een lange witte morgenjapon aan; zij stond op de leuning van een brug, gereed om er af te springen; het haar hing haar los over den rug en zij sloeg de oogen op naar de maan, terwijl tranen haar langs de wangen vloeiden; zij had twee armen over de borst gekruist, en twee armen recht voor zich uitgestrekt, en dan nog twee armen naar omhoog, naar de maan opgeheven - en nu was het er om te doen, te zien welk paar armen het best zouden staan en dan al de andere uit te krabben; maar, zooals ik zei, ze stierf voordat ze het met zichzelve eens was geworden, en nu hadden zij deze teekening in de slaapkamer boven het hoofdeinde van hun bed gehangen, en telkens als het haar geboortedag was, werd het kunststuk met bloemen bekransd. Op gewone tijden was het verborgen achter een gordijntje. De jonge vrouw op de teekening had een niet onaardig, vriendelijk gelaat, maar door al die armen vond ik wel, dat ze er al te spinnekopachtig uitzag.</p>
<p>Het jonge meisje had bij haar leven ook een boek aangelegd, waarin zij gewoon was al de doodsberichten en de gevallen van geduldig lijden uit de ‘Presbyterian Observer’ op te pakken, en er dan uit haar eigen brein eenige dichtregelen bij te schrijven. Het was zeer goede poëzie, zooals ik duidelijk zien kon aan een gedicht op een jongen, die in een put gevallen en verdronken was. Buck zei, dat Emmeline de poëzie maar zoo uit haar mouw schudde. Zij behoefde zich nooit een oogenblik te bedenken. Zij flansde een regel neer, en als ze er geen rijmwoord op vinden kon, krabde ze hem weer uit en - rrr! daar had je weer een anderen regel, en zoo ging het maar door. Zij was niet eenzijdig, ze kon schrijven over alles wat je haar opgaaft, als het maar treurig was. Telkens als er een man of een vrouw of een kind stierf, zorgde zij, dat ze er bij was met haar ‘offerande,’ voordat het lijk koud was. Zij noemde dat offeranden. Volgens de buren kwam eerst de dokter, dan Emmeline, vervolgens de lijkbezorger - de lijkbezorger was Emmeline maar ééns voor geweest; en dat had haar verschrikkelijk gehinderd. Na dien tijd was ze niet meer dezelfde geweest; zij klaagde wel niet, maar zij kwijnde weg en leefde niet lang meer. Arm schepsel, hoe dikwijls ben ik niet naar het kleine vertrek gegaan, dat vroeger het hare was! Ik haalde dan haar oude plakboek voor den dag en las er in, wanneer hare teekeningen mij zwaarmoedig en een weinig gemelijk op haar hadden gemaakt. Ik hield veel van het gansche gezin, zoowel van de dooden als van de levenden, en deed mijn uiterste best om te zorgen, dat er geen kink in den kabel kwam. De arme Emmeline had bij haar leven gedichten gemaakt op iedereen die maar stierf, en ik vond het erg onbillijk, dat er niemand was, die er op haar een maakte, nu zij was heengegaan; ik beproefde daarom, of ik het niet zelf zou kunnen klaarspelen, maar, wat ik ook deed, ik kon maar niet op streek komen. Emmeline's kamer werd erg netjes gehouden; alles bleef er precies zooals zij het bij haar leven gaarne had gehad, en niemand sliep er in. De oude juffrouw zorgde zelve voor de kamer, ofschoon er tal van negers waren; zij zat er dikwijls te naaien en in haar bijbel te lezen.</p>
<p>Zooals ik dan gezegd heb, hingen er in de huiskamer mooie gordijnen voor de ramen; wit, met allerlei afbeeldingen erop, kasteelen met wijngaardranken langs de muren, en vee dat aan de beek ging drinken Ook stond er een oude piano in de kamer, een echte rammelkast, en niets was liefelijker, dan er de jonge meisjes bij te hooren zingen. In al de kamers waren de muren gepleisterd, in de meeste lagen tapijten op den vloer en het geheele huis was van buiten gewit.</p>
<p>Het was een dubbel huis met een groote, overdekte, bevloerde binnenplaats; daar werd soms 's middags de tafel aangericht, omdat het er zoo koel was. O, wat was dat heerlijk? En hoe lekker was het eten, en alles zoo volop!</p>
</chapter>
<chapter id="18" name="Hoofdstuk XVIII. Kolonel Grangerford. - Aristocratie. - Veeten. - Het testament. - Het vlot teruggevonden. - De houtmijt. - Kool met varkensvleesch. - ‘Ben jij dat, waarachtig?’">
<p>Kolonel Grangerford was in alle opzichten iemand van aanzien, en zoo was het ook met zijn familie. Hij was van hooge geboorte, zooals het praatje ging, en dat beteekent voor een mensch evenveel als voor een paard, om met de weduwe Douplas te spreken, en nie-</p><p>mand heeft ooit ontkend, dat zij tot de eerste aristocratie in onze stad behoorde; vader zei het ook altijd, ofschoon hijzelf niet voornamer was dan een kat, die in den modder heeft gelegen. Kol. Grangerford was zeer lang en zeer mager en had een aschgrauwe gelaatskleur, geen aasje rood was er in te bespeuren; elken morgen was hij over zijn geheele gelaat glad geschoren, zijn lippen waren uiterst smal, zijn neusgaten uiterst klein, de neus scherpgeteekend, de wenkbrauwen zwaar en de koolzwarte oogen waren zóó diep in de kassen weggezonken, dat het was alsof ze uit holen gluurden. Zijn voorhoofd was hoog, zijn haar zwart en hing glad af tot op zijn schouders. Zijn handen waren lang en schraal en elken dag trok hij een schoon hemd aan en was van boven tot onder geheel gekleed in linnen, dat zoo helder was, dat de oogen er zeer van deden. 's Zondags had hij een blauwe gekleede jas aan met geel koperen knoopen. Hij droeg een mahoniehouten stok met zilveren knop. Er zat niet de minste beuzelachtigheid in hem, en nooit was hij luidruchtig. Hij deed altijd zijn best om voorkomend te wezen - dat kon je zoo merken, en dat gaf vertrouwen. Soms glimlachte hij, en dat maakte een aangenamen indruk; maar als hij zich oprichtte als een vrijheidspaal, en het onder zijn wenkbrauwen begon te flikkeren, dan kreeg men lust om in een boom te klimmen en eerst eens af te wachten wat er volgen zou. Nooit zei hij iemand, dat hij op goede manieren moest letten - in zijne omgeving was iedereen welgemanierd. Ook was iedereen op zijn gezelschap gesteld; hij bracht bijna altijd zonneschijn - ik bedoel, hij gaf den indruk van goed weer. Als hij tot een bewolke lucht oversloeg was het gedurende een halve minuut akelig donker, en dat was voldoende, in een week kwam er dan geen stoornis meer.</p>
<p>Als hij en de oude dame 's morgens beneden kwamen, stonden alle leden van het gezin van hunne stoelen op en wenschten hun goeden morgen, en zij gingen niet weer zitten, dan nadat het tweetal had plaats genomen. Vervolgens gingen Tom en Bob naar het buffet, waarin de karaffen stonden, en maakten een morgendrank gereed, dien zij hem aanboden; hij hield het glas in de hand en wachtte, totdat Tom en Bob ook voor zichzelven hadden ingeschonken; daarna maakten deze een buiging en zeiden: ‘ontvangt onze eerbiedsbetuiging, mijnheer en mevrouw,’ de aangesprokenen bogen dan ook heel eventjes en zeiden dank u, daarna dronken alle drie, en Bob en Tom goten een heele plas water op de suiker en het beetje brandewijn, dat op den bodem van hunne glazen was achtergebleven, en gaven het mij en Buck, en dan wijdden wij ook een dronk aan de oude lui.</p>
<p>Bob was de oudste en dan volgde Tom. 't Waren slanke, welgevormde mannen met zeer breede schouders en bruine gezichten, lang zwart haar en donkere oogen. Zij waren van top tot teen in linnen gekleed, evenals de oude heer en droegen breedgerande Panama-hoeden.</p>
<p>Verder had men jongejuffrouw Charlotte, vijfentwintig jaar oud, slank, fier en met iets voornaams over zich, maar ze was toch zeer vriendelijk, als ze niet in een kwade luim verkeerde; was dit echter het geval, dan kon ze, evenals haar vader, zóó leelijk kijken, dat je er van op den loop zoudt gaan. Zij was mooi.</p>
<p>Dat was haar zuster Sophie ook, maar op een heel andere manier. Deze was zachtaardig en aanvallig als eene duif, en nog maar twintig jaar.</p>
<p>Ieder had zijn eigen neger om hem op te passen - Buck ook. Mijn neger had het verbazend gemakkelijk, want ik was nooit gewoon geweest, dat iemand iets voor me deed; die van Buck echter was haast altijd in de weer.</p>
<p>Dit was op het oogenblik het gansche gezin; doch er waren er meer geweest - nog drie zoons; ze waren gedood: en dan had je nog Emmeline, die gestorven was.</p>
<p>De oude heer bezat verscheidene hoeven en meer dan honderd negers. Soms kwamen er een menigte bezoekers te paard, tien tot vijftien mijlen uit den omtrek, en bleven er een dag of vijf zes. Er werden dan allerlei smulpartijen gehouden, overdag werd er in het bosch gedanst en gesprongen en 's avonds was er in huis bal. Het waren grootendeels bloedverwanten van het gezin. De mannen brachten hunne geweren mee. 't Was een heele deftigheid, dat verzeker ik je.</p>
<p>Er was daar in de buurt nog een ander aristocratisch geslacht - vijf of zes families - die bijna allen den naam droegen van Shepherdson. Zij waren van even hooge geboorte, even rijk en voornaam als de stam der Grangerfords. De Shepherdsons en de Grangerfords maakten gebruik van dezelfde landingsplaats voor stoombooten, die ongeveer twee mijlen van hun huis verwijderd lag; zoo kwam het, dat ik, wanneer ik met eenigen van de onzen er heenging, wel eens eenige Shepherdsons op hunne mooie paarden zag zitten.</p>
<p>Op zekeren dag waren Buck en ik het bosch ingegaan om te jagen, toen we een paard hoorden aankomen. We staken juist den weg over. Buck zei:</p>
<p>‘Gauw wat! Het bosch in!’</p>
<p>Wij deden het en gluurden daarna tusschen het gebladerte door. Weldra kwam er een flink jongmensch den weg af galoppeeren: hij zat vast in den zadel en had een krijgshaftige houding. Zijn geweer lag dwars voor hem. Ik had hem vroeger wel eens gezien. 't Was de jonge Harney Shepherdson. Ik hoorde Buck's geweer langs mijn oor afgaan, en Harney's hoed vloog van zijn hoofd. Hij greep zijn geweer en reed recht op de plaats aan, waar wij ons verborgen hielden. Maar wij wachten hem niet af. Wij renden zoo hard mogelijk het bosch door. De boomen stonden niet dicht op elkaar, ik keek dus achterom, ten einde den kogel te ontwijken en tweemaal zag ik Harney op Buck aanleggen; daarna reed hij weer terug - om zijn hoed te halen, denk ik, maar dat kon ik niet zien. Wij renden aan één stuk door tot we thuis waren. De oogen van den ouden heer glinsterden een oogenblik - ik geloof zeker, dat het van genoegen was - vervolgens nam zijn gelaat weer een kalmer uitdrukking aan en hij zei vriendelijk en zacht:</p>
<p>‘Ik houd niet van dat schieten achter een bosch uit. Waarom ben je den weg niet opgegaan, mijn jongen?’</p>
<p>‘De Shepherdsons doen het ook niet, vader. Ze maken steeds. van elk voordeel gebruik.’</p>
<p>Charlotte richtte, terwijl Buck zijn verhaal deed, haar hoofd op als een koningin, haar neusvleugels trilden en haar oogen knipten. De twee jonge mannen keken donker, maar zeiden geen woord. Sophie werd bleek, maar haar kleur kwam spoedig terug, toen zij vernam, dat de jonge man ongedeerd was gebleven.</p>
<p>Zoodra ik Buck bij de korenschuur onder de boomen apart kon, te spreken krijgen, zei ik:</p>
<p>‘Had je hem willen dooden, Buck?’</p>
<p>‘Nu, dat zou ik denken.’</p>
<p>‘Wat heeft hij je dan gedaan?’</p>
<p>‘Hij? Wel, hij heeft me nooit iets gedaan.’</p>
<p>‘Nu dan, waarvoor behoef je hem dan te dooden?’</p>
<p>‘Wel, nergens om - 't is alleen maar om de veete.’</p>
<p>‘Een veete, wat is dat?’</p>
<p>‘Wel, waar ben jij grootgebracht? Weet je niet wat een veete is?’</p>
<p>‘Ik heb er nog nooit van gehoord - zeg me eens wat het is.’</p>
<p>‘Wel,’ zei Buck, ‘met een veete is het zóó gelegen: iemand heeft twist met een ander, en doodt dien; dan doodt de broeder van dezen hem weer; vervolgens gaan de overige broeders van weerszijden op elkaar los; daarna hakken de <i>neven</i> er op in - en ten slotte zijn ze allen gedood, en dan heerscht er geen veete meer. Maar dat gaat zoo vlot niet, het kan een heelen tijd duren.’</p>
<p>‘Heeft deze veete al lang geduurd, Buck?’</p>
<p>‘Dat zou ik denken! Ze begon voor ongeveer dertig jaren. Er was geschil over een of ander en daarop volgde een rechtsgeding om de zaak uit te maken; het geding viel ten nadeele van den een uit, en deze schoot toen den man dood, die het geding gewonnen had, - dat is heel natuurlijk; iedereen zou zoo gedaan hebben.’</p>
<p>‘Waar liep het geschil over, Buck? - over een stuk land?’</p>
<p>‘Misschien wel, maar ik weet het niet.’</p>
<p>‘Maar wie heeft dan het eerst geschoten? - was het een Grangerford of een Shepherdson?’</p>
<p>‘Hoe kan <i>ik</i> dat nu weten? 't is al zoo lang geleden.’</p>
<p>‘Weet niemand het dan?’</p>
<p>‘Welzeker, papa weet het, en nog eenige anderen ook; maar zij weten niet meer, hoe de twist het eerst is ontstaan.’</p>
<p>‘Zijn er velen gedood, Buck?’</p>
<p>‘Ja, al heel wat; maar de schoten zijn niet altijd doodelijk. Pa heeft een schampschot gekregen; maar hij telt het niet veel, hij trekt zich niet zoo spoedig iets aan. Bob heeft een jaap opgeloopen met een jachtmes en Tom is ook een paar malen gewond.’</p>
<p>‘Is er dit jaar iemand gedood, Buck?’</p>
<p>‘Ja, van ons een en van hen een. Omtreeks drie maanden geleden reed mijn neef Bud, die veertien jaar oud is, door het bosch aan den overkant der rivier. Hij had geen wapen bij zich, wat erg dom was; op een eenzame plek hoort hij een paard achter zich aankomen en ziet den ouden Baldy Shepherdson achter zich met zijn geweer in de hand, terwijl zijn wit haar in den wind fladderde. In plaats van van het paard te springen en het kreupelhout in te gaan, trachtte Bud hem te ontrijden; zoo ging het in vollen ren vijf of meer mijlen achter elkaar aan, waarbij de oude man voortdurend won. Ten laatste zag Bud dat 't hem niets hielp, hij maakte dus halt en wendde zich om, zoodat hij de tromp van het geweer vlak tegenover zich had; de oude man reed op hem toe en schoot hem neer. Maar hij had niet lang pleizier van zijn buitenkansje, want binnen een week hadden de onzen <i>hem</i> neergelegd.’</p>
<p>‘Die oude man moet, dunkt me, een lafaard geweest zijn, Buck.’</p>
<p>‘Neen, hij was volstrekt geen lafaard. Onder de Shepherdsons zijn geen lafaards, geen enkele. En onder de Grangerfords vindt men ze evenmin. Wel, die oude man heeft het eens gedurende een half uur tegen drie Grangerfords volgehouden en hij bleef overwinnaar. Zij zaten allen te paard; hij liet zich van het zijne glijden en begaf zich achter een kleine houtmijt, terwijl hij het zoo wist aan te leggen, dat zijn paard de kogels opving. Maar de Grangerfords bleven te paard zitten, besprongen den ouden man van alle kanten en brachten hem tal van wonden toe, die hij hun op zijne beurt betaald zette. Hij en zijn paard gingen erg gehavend en kreupel naar huis, maar de Grangerfords moesten naar huis <i>gedragen</i> worden - en een hunner was dood en een ander stierf den volgenden dag. Neen, man, als iemand lafaards denkt te vinden, dan behoeft hij die volstrekt niet onder de Shepherdsons te zoeken, want <i>zulk</i> soort van menschen treft men onder hen niet aan.’</p>
<p>Den volgenden Zondag gingen we allen te paard naar de kerk, ongeveer drie mijlen ver. De mannen namen hunne geweren mee, Buck ook; zij hielden ze tusschen de knieën of zetten ze tegen den muur. De Shepherdsons deden eveneens. 't Was een vrij gewone preek - geheel over broederlijke liefde en dergelijke vervelende onderwerpen; maar iedereen vond het heel mooi, en ze spraken erover onder het naar huis gaan, en hadden den mond zóó vol van het geloof, en de goede werken en de vrije genade, en de voorbestemming en ik weet al niet wat, dat deze Zondag me voorkwam als een van de ellendigste, die ik ooit beleefd had.</p>
<p>Omstreeks een uur na het middagmaal was iedereen ingesluimerd, sommigen in hun stoel, anderen op hun kamer, en het begon erg vervelend te worden. Buck lag met een hond op het gras in de zon in diepen slaap. Ik begaf me naar onze kamer met het plan om ook een uiltje te knappen. Ik vond jongejuffrouw Sophie in hare deur staan, die naast onze kamer gelegen was. Zij trok mij, in hare kamer, deed de deur heel zachtjes dicht en vroeg mij of ik van haar hield, en ik zei ja; daarop vroeg zij me of ik iets voor haar zou willen doen, zonder er een woord van te reppen, en ik antwoordde ja. Toen zei zij, dat ze haar bijbeltje vergeten had en het in de kerk op haar plaats had laten liggen, tusschen twee andere boeken, ik moest het daar stilletjes gaan halen en het haar brengen zonder er iemand iets van te zeggen. Ik zei, dat ik het doen zou. Ik sloop dus ongemerkt het huis uit en den weg op. In de kerk was niemand, behalve een paar varkens, want er zat geen grendel op de deur en varkens zijn in den zomer erg gesteld op een steenen vloer, omdat die zoo koel is. De meeste menschen gaan alleen naar de kerk als ze er toe gedwongen worden; maar met een varken is het heel anders.</p>
<p>Er moet toch wat achter steken, zei ik bij mijzelven - het is niet natuurlijk in een meisje, dat het zoo erg op haar bijbeltje gesteld is; ik schudde het eens en toen viel er een klein stukje papier uit, waarop met potlood geschreven stond: ‘half drie.’ Ik doorsnuffelde het verder, maar kon niets meer vinden. Ik begreep er niets van, zoodat ik het papiertje maar weer in het boek legde, en toen ik thuis gekomen de trap opliep, stond jongejuffrouw Sophie me al in haar deur op te wachten. Zij duwde me naar binnen en sloot de deur; vervolgens bladerde zij zoolang in het bijbeltje tot ze het papiertje gevonden had, en nauwelijks had ze het gelezen of ze trok een blij gezicht; eer ik er op verdacht was, greep ze mijn hand en drukte die, en zei, dat ik een allerbeste jongen was en er niemand iets van moest vertellen. Een oogenblik werd ze erg rood en haar gelaat en haar oogen glinsterden, zoodat ze er bijzonder lief uitzag. Ik stond geheel verbaasd, maar toen ik weer bij adem gekomen was, vroeg ik haar wat er op dat papiertje stond, en toen vroeg zij op haar beurt, of ik het gelezen had, wat ik met ‘neen’ beantwoordde. Daarop vroeg zij weer of ik lezen kon, en ik zei neen, alleen ‘groot schrift,’ en toen zei ze, dat het papier niets anders was dan een bladwijzer, en dat ik wel weer kon gaan spelen.</p>
<p>Ik liep naar de rivier en overpeinsde het geval, toen ik weldra bemerkte, dat mijn neger mij volgde. Zoodra ik buiten het gezicht van de woning gekomen was, keek hij even achter zich en om zich heen, kwam daarop naar me toesnellen, en zei:</p>
<p>‘Meneer George, als gij mee wilt gaan naar het moeras, dan zal ik u een heele boel watermeloenen laten zien’</p>
<p>Zonderling, dacht ik, dat zei hij gisteren ook al. Hij denkt zeker dat niemand genoeg van watermeloenen houdt, om ze zelf te gaan opsnuffelen. Wat zou hij toch in zijn schild voeren? Ik zei dus: -</p>
<p>‘Goed, ga maar vooruit.’</p>
<p>Ik volgde hem een halve mijl, daarop nam hij zijn weg over het moeras en waadde weer een halve mijl ver tot aan de enkels er doorheen. We kwamen bij een klein stuk land, dat droog was en vrij dicht met boomen, struikgewas en heesters bezet; hier zei hij:</p>
<p>‘Loop daar nu maar eenige passen in, meneer George, daar zult gij ze vinden. Ik heb ze al gezien, ik behoef er dus niet meer naar te kijken.’</p>
<p>Daarop sloeg hij rechtsaf en ging heen, en weldra was hij achter het geboomte verdwenen. Ik begaf me tusschen het aangewezen houtgewas, en kwam aan een kleine open plek geheel omgeven van struiken; daar vond ik een man, die lag te slapen - en verdraaid, 't was mijn oude Jim!</p>
<p>Ik maakte hem wakker en dacht dat hij erg verrast zou zijn me weer te zien, maar dat viel me tegen. Hij schreide bijna van blijdschap, maar verrast was hij niet. Hij zei, dat hij me op dien bewusten nacht achterna was gezwommen en me wel telkens had hooren roepen, maar niet had durven antwoorden, omdat hij volstrekt geen lust had om door den een of ander opgevangen en weer in slavernij gebracht te worden.</p>
<p>‘Ik was een beetje gewond,’ zei hij, ‘en kon niet hard zwemmen, zoodat ik ten laatste een heel eind bij je achter raakte. Toen gij den oever hadt bereikt, dacht ik, dat ik aan wal wel weer bij je zou kunnen komen, als ik maar riep, doch toen ik dat huis zag begon ik erg te vertragen. Ik was te ver af om te hooren wat zij tot je zeiden - ik was bang voor de honden - maar toen alles weer stil geworden was, wist ik dat gij in huis waart, en daarom sloop ik naar het bosch om den dag af te wachten. Vroeg in den morgen kwamen er eenige negers voorbij, die naar het veld gingen, en die hebben me deze plek gewezen, waar de honden me niet kunnen opsporen wegens het water. Elken avond brengen zij me eten, en vertellen me hoe het met je gaat.’</p>
<p>‘Waarom heb je niet eerder aan Jack gezegd, dat hij me hierheen moest brengen, Jim?’</p>
<p>‘Wel, 't was niet noodig je te storen, Huck, alvorens we iets konden uitrichten - maar nu is alles in orde. Toen ik er kans toe zag, heb ik potten en pannen en levensmiddelen gekocht en het vlot weer wat opgelapt, altijd 's avonds laat, als -’</p>
<p>‘<i>Welk</i> vlot, Jim?’</p>
<p>‘Ons oude vlot.’</p>
<p>‘Maar is dan ons oude vlot niet geheel en al aan splinters geslagen?’</p>
<p>‘Neen, volstrekt niet. Het was wel wat gehavend - ten minste aan het eene einde - maar toch was de toegebrachte schade niet zoo bijzonder groot, alleen was bijna al ons goed te loor gegaan. Als we niet zoo diep gedoken hadden en zoo ver onder water hadden gezwommen, en als de avond niet zoo donker en wij niet zoo ontsteld en zoo dom geweest waren, hadden we het vlot kunnen behouden. Doch 't is maar goed, dat we het niet gedaan hebben, want het is nu weer zoo goed als nieuw en we hebben weer een heele boel dingen gekregen, in plaats van wat we verloren hadden.’</p>
<p>‘Hoe heb je het vlot weer teruggekregen, Jim - heb je het opgevangen?’</p>
<p>‘Hoe kon ik het gaan opvangen, terwijl ik in het bosch was? Neen, eenige negers vonden het hier in de buurt tegen een landtong aangedreven en verborgen het in een kreek, tusschen de wilgen, en zij hadden er onderling zoo'n hevige ruzie over, wie er wel het meest aanspraak op had, dat ik er spoedig alles van hoorde, en toen ging ik er op af en maakte een eind aan den twist, door hun te vertellen, dat ze er geen van allen recht op hadden, maar dat het aan u en aan mij behoorde. Ik vroeg hun, of zij het eigendom van een blanken heer wilden stelen en dat achterbaks houden? Daarop gaf ik hun elk tien centen en daar waren ze erg blij mee, en ze hoopten, dat er nog meer vlotten zouden komen aandrijven, om hen rijk te maken. Ze zijn erg goed voor me, die negers, en als ik wat van hen gedaan wil krijgen, behoef ik het hun niet eens tweemaal te vragen. Die Jack is een beste neger, en erg slim.’</p>
<p>‘Ja, dat is hij. Hij heeft me nooit verteld dat jij hier waart; hij zei me dat ik hem hierheen volgen moest, dan zou hij me een heele boel watermeloenen wijzen. Als er iets mocht gebeuren, dan is <i>hij</i> er buiten. Hij kan verklaren, dat hij ons nooit samen gezien heeft, en dan spreekt hij geen onwaarheid.’</p>
<p>Over hetgeen er den volgenden dag gebeurde zal ik niet breed uitweiden; ik zal het kort maken. Met het aanbreken van den dag werd ik wakker, en wilde me juist nog eens omdraaien om opnieuw in te slapen, toen ik bemerkte hoe stil het in huis was - niemand scheen zich te verroeren. Dat was iets heel ongewoons. Verwonderd stond ik op en liep de trap af - niemand was er te zien; alles was zoo stil als een muis. Buiten was het precies hetzelfde; wat zou dat beteekenen, dacht ik. Bij de houtmijt kwam ik mijn Jack tegen en vroeg hem:</p>
<p>‘Wat is er toch gaande?’</p>
<p>‘Weet ge dat niet, meneer George?’ zei hij.</p>
<p>‘Neen, dat weet ik niet,’ zei ik.</p>
<p>‘Wel, jongejuffrouw Sophie is weggeloopen! Ja waarachtig, het is zoo. Ze moet vannacht weggeloopen zijn - niemand weet precies wanneer - weggeloopen om met den jongen Harney Shepherdson te trouwen, je weet wel - dien we onlangs gezien hebben. Ongeveer een half uur geleden, kwam de familie er achter, en geen oogenblik werd er verzuimd, dat verzeker ik u. Zoo'n haast als waarmee ze naar hun geweren grepen en om hun paarden riepen, heb ik nog nooit gezien! De vrouwen zijn op weg gegaan om de bloedverwanten op te roepen, en de oude meneer Saul en de jongeheeren grepen hunne geweren en reden den weg op naar de rivier om te trachten den jongen man te achterhalen en hem te dooden, voordat hij met jongejuffrouw Sophie de rivier kon oversteken. Ik denk dat het er leelijk spannen zal.’</p>
<p>‘Buck is heengegaan zonder mij wakker te maken.’</p>
<p>‘Dat zal wel waar zijn. Ze hebben er u niet in willen mengen. Meneer Buck laadde zijn geweer en verklaarde, dat hij een Shepherdson thuis brengen of anders sterven zou. Nu, er zullen er heel wat op hem loskomen, en ik wed, dat hij er een van thuis brengt, als hij er maar eenige kans op heeft.’</p>
<p>Ik liep zoo hard als ik kon den weg op naar de rivier. Weldra hoorde ik op verren afstand schoten. Toen ik de houtmagazijnen en de aanlegplaats der stoombooten in het gezicht kreeg, worstelde ik mij door het geboomte en het struikgewas heen, tot ik een geschikte plek gevonden had; daar klom ik in een katoenboom, zoodat ik buiten het bereik der kogels was en ging op den loer zitten. Een eind verderop stond een houtstapel van vier voet hoog, en eerst was ik van plan geweest me daarachter te verbergen, maar ik zag in, dat het beter zou zijn het niet te doen.</p>
<p>Vier of vijf man renden al vloekende en razende te paard rond op het open terrein voor de houtmagazijnen, en trachtten een paar jonge knapen te vangen, die zich achter een houtstapel bij de aanlegplaats der stoombooten schuil hielden - maar zij konden het niet gedaan krijgen. Telkens als een hunner zich aan de naar de rivier gelegen kant van de houtmijt vertoonde, werd er op hen geschoten. De twee jongens zaten met de ruggen naar elkaar achter den hoop gehurkt, zoodat zij aan weerskanten de wacht konden houden.</p>
<p>Spoedig hielden de mannen op met rond te rennen en te schreeuwen. Zij reden regelrecht op de houtschuren aan; toen sprong een van de jongens op, wierp een flink stuk steen over den houtstapel heen en deed een hunner uit den zadel tuimelen. Allen sprongen nu van hunne paarden, beurden den gewonde op en maakten aanstalten om hem naar de schuur te dragen; van dat oogenblik maakten de twee jongens gebruik om op den loop te gaan. Zij waren reeds halfweg bij den boom waarin ik zat, eer de mannen het bemerkten. Toen zagen deze hen, sprongen in den zadel en zetten hen na. Zij wonnen wel wat op de jongens, maar het hielp niet, de jongens waren hun te ver vóór; zij bereikten de houtmijt, die voor mijn boom stond, en kropen er achter, en zoo waren ze tegenover de mannen weer in het voordeel. Een van de jongens was Buck, en de ander was een schraal jongeling van omstreeks negentien jaar.</p>
<p>De mannen renden een poos rond, en reden toen weg. Zoodra zij uit het gezicht waren, riep ik Buck toe en deelde het hem mee. Hij kon er eerst maar geen hoogte van krijgen, hoe mijn stem uit den boom kon komen. Hij was ten zeerste verrast. Hij vroeg mij of ik scherp uit zou zien en hem waarschuwen, als zij weer in het gezicht mochten komen; hij zei, dat het maar een looze streek van hen was en dat ze wel spoedig terug zouden keeren. Ik zou me graag uit den boom hebben laten zakken, maar ik durfde niet beneden komen. Buck begon te schreeuwen en misbaar te maken en beweerde, dat hij en zijn neef Joe (dat was de andere jongen) het hun vandaag eens terdege betaald zouden zetten. Hij zei, dat zijn vader en zijn twee broers gedood waren, en twee of drie van den vijand. De Shepherdsons hadden in een hinderlaag op den loer gelegen. Zijn vader en zijn broers hadden moeten wachten op hunne bloedverwanten - de Shepherdsons waren hun te machtig geweest. Ik vroeg hem, wat er van den jongen Harney en jongejuffrouw Sophie geworden was, en hij antwoordde mij, dat zij behouden de rivier waren overgestoken. Dat deed me plezier; maar je hadt eens moeten hooren hoe Buck te keer ging, dat hij Harney niet gedood had op dien dag, toen hij op hem geschoten had!</p>
<p>Eensklaps klonk het paf! paf! paf! uit drie of vier geweren - de mannen waren het bosch doorgeslopen en kwamen er nu zonder hunne paarden aan den achterkant weer uit! De jongens ijlden naar de rivier - beiden gewond - en toen zij met den stroom mee zwommen, snelden de mannen den oever langs, en schoten op hen onder het geroep van: ‘doodt hen, doodt hen!’ Ik ontstelde er zóó van, dat ik bijna uit den boom viel Ik zal maar niet <i>alles</i> vertellen, wat er gebeurde - als ik dat deed, zou ik er weer akelijk van worden. Ik wou dat ik dien nacht nooit aan wal gekomen was, om zulke dingen te aanschouwen. Ik zal het nooit kunnen vergeten - al dikwijls heb ik er van gedroomd.</p>
<p>Ik bleef in den boom, totdat het donker begon te worden, want ik durfde er niet uit komen. Nu en dan hoorde ik veraf in het bosch geweerschoten, en tweemaal zag ik kleine troepen van menschen met geweren gewapend voorbij de houtschuur galoppeeren: ik begreep daaruit, dat het nog niet afgeloopen was. Ik voelde me erg beklemd; daarom besloot ik ook, dat ik me nooit weer in de buurt van dat huis zou vertoonen, want ik vond, dat in 't geheel niet zonder schuld was. Ik bedacht nu, dat de bedoeling van het stukje papier was geweest, dat jongejuffrouw Sophie Harney ergens om half drie zou ontmoeten om dan weg te loopen; en ik vond, dat ik haar vader had moeten inlichten omtrent dat papiertje en de zonderlinge handelwijze van zijra dochter, misschien had hij haar dan opgesloten en dan zou deze vreeselijke slachting nooit hebben plaats gehad.</p>
<p>Toen ik uit den boom gekomen was, kroop ik een eind weegs langs den oever der rivier, en vond de twee lijken op het water drijven. Ik tobde net zoolang tot ik ze aan wal had getrokken; daarna bedekte ik hunne aangezichten en ging zoo spoedig mogelijk heen. Ik schreide een weinig toen ik Buck's gelaat bedekte, want hij was erg goed voor me geweest.</p>
<p>'t Was nu donker geworden. Ik begaf me niet naar het huis, maar sloop door het bosch en richtte mijne schreden naar het moeras. Jim was niet op zijn eiland, ik snelde dus in allerijl naar de kreek, en worstelde mij tusschen de wilgen door, vol vurig verlangen om aan boord te wippen en die verschrikkelijke streek te verlaten - doch het vlot was verdwenen. O, o, wat een schrik! Ik kon in het eerste oogenblik geen adem krijgen. Daarop uitte ik een kreet. Een stem op nog geen vijfentwintig voet afstand zei:</p>
<p>‘Lieve hemel! ben jij daar waarachtig? Maak geen leven.’</p>
<p>'t Was Jim's stem - nooit klonk ze mij zoo liefelijk in de ooren. Ik snelde een eind langs den oever en kwam aan boord, Jim pakte me beet en drukte me in zijn armen, zoo blij was hij, dat hij me weerzag.</p>
<p>‘O, mijn jongen,’ zei hij, ik was er al bijna zeker van dat je weer dood waart. Jack is hier geweest en zei dat je wel doodgeschoten zoudt zijn, omdat je niet weer thuis kwaamt; daarom was ik nu net bezig om het vlot naar den ingang van de kreek te brengen, teneinde geheel gereed te zijn om van wal te steken en hier vandaan te gaan, zoodra Jack teruggekomen zou zijn om me te vertellen dat ge <i>stellig</i> dood waart. Och, och, wat ben ik blij, dat ik je weer terug heb.’</p>
<p>‘Goed zoo,’ zei ik, ‘uitstekend; ze zullen me niet vinden en denken dat ik gedood ben en de rivier ben afgedreven - ze hebben alle reden om het te gelooven - laat dus geen oogenblik verloren gaan, Jim, maar steek van wal en kies het ruime sop zoo gauw als je maar kunt.’</p>
<p>Ik kwam niet eer op mijn verhaal, dan toen het vlot een paar mijlen lager afgezakt was en liet midden der Mississipi hield. Daarop hingen we als signaal onze lantaarn op en achtten ons nu weer vrij en veilig. Ik had sinds gisteren niets te eten gehad; Jim haalde dus wat brood en karnemelk, en wat varkensvleesch met kool voor den dag - niets is lekkerder, als het maar goed gekookt is - en terwijl ik mijn maal deed, zaten we op ons gemak te praten. Ik was erg blij, dat ik niets meer met die veeten te maken had en Jim niet minder dat hij dat moeras uit was. We vonden, dat men, alles meegerekend, nergens beter thuis was dan op een vlot. Andere plaatsen zien er altijd zoo benauwd en rookerig uit, maar een vlot niet. Je voelt je zoo vrij en op je gemak op zoo'n vlot.</p>
</chapter>
<chapter id="19" name="Hoofdstuk XIX. Hoe we den tijd doorbrachten. - Een sterrekundige theorie. - ‘De honden zitten ons achterna!’ - De hertog van Bridgewater. - De bezwaren van het koningschap.">
<p>Er verliepen een paar dagen; haast zou ik zeggen ze dreven voorbij, zoo kalm en rustig en aangenaam ging het. We brachten den tijd op de volgende manier door. We bevonden ons op een verbazend breede rivier - soms wel anderhalve mijl breed; 's nachts voeren we verder, en overdag gingen we aan wal en hielden ons schuil; zoodra de nacht ten einde liep, staakten we onze vaart en legden aan - bijna altijd in dood water achter een landtong; we sneden vervolgens eenige takken van katoenboomen en wilgen en verborgen er ons vlot onder. Daarna zetten we onze vischlijnen uit, gingen in de rivier een beetje zwemmen om wat op te frisschen en af te koelen, en vervolgens zetten we ons op de zandigen bodem neer, waar het water ongeveer tot kniehoogte kwam en wachtten zoo het aanbreken van den dag af. Niet het geringste geluid deed zich hooren - 't was volmaakt stil - net alsof de heele wereld in slaap lag, alleen kwaakte er soms een kikvorsch.</p>
<p>Het eerste wat men zag, als men over het water heen keek, was een soort van flauwe streep - dat was het bosch aan den overkant - iets anders kon men er niet van maken; vervolgens een lichtende plek aan de lucht; daarna verspreide zich het bleeke licht al meer en meer; eindelijk begon de rivier in de verte te verhelderen en was nu niet meer zwart, maar grauw; men kon op vrij grooten afstand kleine zwarte vlekken zien drijven - handelsschuiten en dergelijke; en lange zwarte strepen - vlotten namelijk; soms hoorde men een kort afgebroken kreet, of verwarde stemmen, want het was erg stil, en het geluid droeg zeer ver; nu en dan ontwaarde men ook een streep over het water en bij nauwkeurig toezien kon men bespeuren, dat er daar een landtong was, waarop de snelle stroom brak; ook kon men den mist als golven van het water zien opsteigen, het oosten kreeg een roodachtige tint en men kon aan den rand van het bosch een houten hut onderscheiden, ver op den oever aan den overkant der rivier; vervolgens komt er een aardig briesje opzetten, dat u een frissche koelte en tevens de zoete geuren van bosch en bloemen tegenwaait; maar niet altijd is dit zoo, want soms zijn er in den omtrek doode visschen blijven liggen, en die kunnen heel onaangenaam rieken; ten slotte is het klaarlichte dag geworden, en alles lacht u toe in den zonnenschijn en de zangvogels vergasten u op hun lied!</p>
<p>Een weinig rook zou nu niet opgemerkt worden; we namen dus eenige visschen van de lijnen en bereidden ons een warm ontbijt. Daarna zouden we de kalmte der rivier gadeslaan, een beetje gaan luieren, om ten slotte in slaap te vallen. Nu en dan ontwaakten we even om te zien wat er aan de hand was, en dan bespeurden we soms een stoomboot, die al zuchtend tegen den stroom op worstelde, zóó ver aan den anderen kant, dat men niet meer onderscheiden kon of het een schroefboot of een raderboot was; dan was er weer eens gedurende een uur niets te hooren of te zien - een ongestoorde stilte. Op een anderen tijd zag men een vlot voorbijdrijven, waarop ze soms aan 't houthakken waren, want dat doen ze meestal op een vlot; men ziet de bijl flikkeren en neerkomen - men hoort echter niets; men ziet de bijl weer rijzen en als ze boven het hoofd van den man is, dan eerst hoort men den slag - zoo lang heeft het geluid werk gehad om over het water te komen. Zoo brachten we onzen dag door, al luierende en luisterende naar de onafgebroken stilte. Eens heerschte er een dikke mist, en op de vlotten en op al wat er voorbijkwam werd op blikken ketels geslagen, opdat de stoombooten ze niet zouden overvaren. Een schuit of een vlot kwam zoo dicht langs de oever, dat we de menschen konden hooren praten en vloeken en lachen - duidelijk konden we 't hooren; maar van zien was geen sprake; men werd er huiverig van, 't was of er geesten door de lucht zweefden. Jim geloofde dat het geesten waren, maar ik zei:</p>
<p>‘Neen, geesten zouden niet zeggen: “zoo'n vervloekte mist.”’</p>
<p>Zoodra het avond geworden was, staken we van wal; waren we op het midden der rivier gekomen, dan lieten we ons maar met den stroom meedrijven; we staken onze pijpen op, lieten onze beenen in het water bengelen en praatten over allerlei dingen - we waren altijd naakt, dag en nacht, zoolang de muskieten het ons niet te lastig maakten - de nieuwe kleeren, die Buck's zusters voor me gemaakt hadden, waren te goed om gemakkelijk te zitten, en bovendien heb ik nooit heel veel met kleeren opgehad.</p>
<p>Soms bleven we gedurende langen tijd geheel alleen op de rivier. Ginds aan den overkant lagen heuvels en eilanden; nu en dan zagen we wel eens een vuurvonk - zeker een licht van het venster van een hut - of ook wel een paar vuurvonken op het water, van een vlot of een schuit, begrijp je; en ook hoorden we weleens een viool of gezang, dat van een of ander vaartuig afkomstig was. De hemel boven ons was bezaaid met sterren en gewoonlijk lagen we op den rug er naar te kijken, en we twisten er over of ze gemaakt dan wel bij toeval aanwezig waren. - Jim beweerde, dat ze gemaakt waren, maar ik, dat ze bij toeval waren ontstaan; ik vond, dat het te veel tijd zou gekost hebben om er zoo'n groot aantal te <i>maken</i>. Jim zei, dat het wel eieren van de maan konden zijn; nu, dat vond ik nog zoo gek niet, zoodat ik er niets tegen inbracht, want ik had weleens een onnoemelijk aantal eieren van een kikvorsch gezien, en begreep dus dat het mogelijk was. We letten vooral op de vallende sterren, en keken ze na als ze neerstreken. Jim hield ze voor vuile eieren, die uit het nest werden gegooid.</p>
<p>Eens of tweemaal per nacht zagen we een stoomboot in het donker voorbijkomen, en nu en dan spuwde ze uit haar schoorsteen een heele reeks van vuurvonken, die in de rivier regenden, wat een heel aardig gezicht was; vervolgens draaide zij een hoek om, de lichten verduisterden, het gestamp verwijderde zich meer en meer; en een heele poos nadat ze verdwenen was, kwamen de golven tegen ons opzetten, en deden het vlot een beetje schommelen, en dan hoorden we weer, wie weet hoe lang, volstrekt niets, behalve het gekwaak van kikvorschen of iets dergelijks.</p>
<p>Na middernacht gingen de bewoners op den vasten wal naar bed, en dan waren de oevers gedurende een uur of drie donker - geen vonkje vuur was er voor de ramen der hutten te bekennen. Die vonkjes waren onze klok - het eerste, dat zich vertoonde, beteekende het aanbreken van den dag, we zochten dan een plaats op om aan te leggen en ons te verbergen.</p>
<p>Op zekeren morgen tegen het ochtendkrieken vond ik een schuitje, stak over naar de vaste wal - 't was maar tweehonderd el - en roeide omstreeks een mijl ver in eene kreek tusschen cypressen, om te zien of ik niet wat bessen kon krijgen. Juist toen ik op een plaats was gekomen waar een soort van pad de kreek kruiste, kwamen er een paar mannen, zoo hard als ze maar konden, aan-</p><p>rennen. Ik dacht, dat het om mij te doen was, want zoodra ik zag dat er iemand werd nagezeten, was ik altijd van oordeel dat het op <i>mij</i> - of misschien wel op Jim gemunt was. Reeds stond ik op het punt me zoo snel mogelijk uit de voeten te maken, maar ze waren al heel dicht bij en riepen me smeekend toe hun leven te willen redden - zij hadden niets gedaan, beweerden ze, en daarom werden ze nu achtervolgd - menschen en honden zaten hen achterna. Zij wilden hals overkop in mijn vaartuig springen, maar ik zei:</p>
<p>‘Doe dat niet. Ik hoor nog niets van honden en paarden; je hebt tijd genoeg om door het kreupelhout te kruipen en een eind weegs langs de kreek op te loopen; waad dan door het water en kom dan zoo bij me - dan zijn de honden meteen den reuk kwijt.’</p>
<p>Ze volgden dien wenk op, en zoodra zij aan boord waren, zette ik koers naar onze ligplaats, en omstreeks vijf of tien minuten later hoorden wij, hoe honden en menschen zich onder luid geblaf en geroep verwijderden. Zien konden we hen echter niet; 't scheen, dat ze een tijd lang op eenzelfde punt rondscharrelden; toen we al verder en verder wegvoeren, konden we er ten laatste bijna niets meer van hooren; eindelijk, nadat we ongeveer een mijl hadden afgelegd en op de rivier gekomen waren, was alles stil, en we roeiden over naar de ligplaats, verborgen ons in het katoenbosch en waren veilig.</p>
<p>Een van de beide kerels was ongeveer zeventig of misschien nog ouder; hij had een kaal hoofd en een grijzen baard. Hij droeg een ouden gedeukten hoed, een grijsblauw wollen hemd, een versleten blauwe broek, waarvan de pijpen in de kappen der laarzen gestopt waren, en gebreide draagbanden - of neen, hij had er maar één. Een oude blauwe jas met lange panden en koperen knoopen hing over zijn arm, en beide personen hadden zware, volgepropte reiszakken bij zich.</p>
<p>De ander was ongeveer dertig jaar en bijna als een gewoon mensch gekleed Na het ontbijt gingen we op ons gemak wat liggen praten; en het eerste wat nu bleek, was dat die beide mannen elkaar volstrekt niet kenden.</p>
<p>‘Hoe kwam jij zoo in ongelegenheid?’ zei de kaalkop tot den ander.</p>
<p>‘Och, ik had een artikel verkocht om de tanden van kalk te zuiveren - en die werd ook zeer goed weggenomen en meestal het email er nog bij - maar ik bleef een nacht langer dan ik had moeten doen, en wilde me juist stilletjes uit de voeten maken, toen ik u aan deze zijde van de stad ontmoette, en gij me verteldet, dat ze u nazaten en me verzocht u te helpen om weg te komen. Ik antwoordde u, dat ikzelf ook overlast verwachtte, en daarom met u mee aan den haal zon gaan. Dat is het heele geval - en hoe was het met u?’</p>
<p>‘Gedurende een week ongeveer, had ik ginds een klein matigheidsgenootschap opgericht. Ik was de lieveling van het vrouwvolk, klein en groot, want ik maakte het den rumdrinkers erg benauwd, dat verzeker ik je, en verdiende wel vijf of zes dollars elken avond - tien cent per hoofd, kinderen en negers vrij - en nog altijd kreeg ik meer toeloop. Doch gisteravond is er op de een of andere wijze een klein gerucht verspreid, dat ik gewoon was mijn vrijen tijd aan een zekere kruik te besteden. Een neger schudde me van morgen wakker, en zei me dat de menschen zich in stilte verzamelden, met hun honden en paarden, dat ze weldra bij me zouden zijn, me een half uur voorsprong zouden geven en me dan nazetten. Als ze me kregen, zouden ze me stellig met teer bestrijken en met veeren bestrooien en me zóó op een staak ronddragen. Ik wachtte niet op mijn ontbijt - ik had volstrekt geen honger.’</p>
<p>‘Oude heer,’ zei de jonge man, ‘ik geloof dat wij zamen best een spannetje kunnen uitmaken; wat dunk u er van?’</p>
<p>‘Ik heb er niets tegen. Wat is uw vak - in hoofdzaak?’</p>
<p>‘Ik ben drukker van mijn ambacht, handel een weinig in gebreveteerde geneesmiddelen, ben tooneelspeler - treurspel, begrijp je, - houd me, als er gelegenheid voor is, een beetje op met magnetisme en schedelleer, geef voor de verandering onderwijs in zang en aardrijkskunde, houd nu en dan een lezing - o, ik doe van alles - wat me maar het best te pas komt, als het maar geen werken is. En wat is uw beroep?’</p>
<p>‘Ik heb me indertijd zeer druk bezig gehouden met het doktersvak. Het opleggen van de handen levert me nog het meest op - bij kanker, verlamming en dergelijke; ook kan ik vrij wel de toekomst voorspellen, als ik maar iemand heb weten te vinden, die me voldoende op de hoogte kan stellen. Ook doe ik aan preken, maak mijn werk van vergaderingen in de open lucht en reis rond als zendeling.’</p>
<p>Niemand sprak een woord gedurende eenigen tijd; daarop liet de jonge man een zucht en zei:</p>
<p>‘Helaas!’</p>
<p>‘Wat beteekent dat “helaas”?’ vroeg de kaalkop.</p>
<p>‘Te denken dat mij het aanzijn zou geschonken zijn om zulk een leven te lijden, en verlaagd te worden tot zulk gezelschap.’ En hij begon den hoek van zijn oog met een vod af te vegen.</p>
<p>‘Wel verduiveld! is het gezelschap niet goed genoeg voor jou?’ snauwde de kaalkop hem driftig toe.</p>
<p>‘Jawel, het <i>is</i> goed genoeg voor mij; 't is juist zooals ik het noodig heb; want wie deed mij zoo afdalen, toen ik hoog stond? Ikzelf deed het. Ik beschuldig u niet, mijne heeren, dat zij verre, ik beschuldig niemand. Ik heb het volkomen verdiend. Laat de koude wereld het maar zoo erg mogelijk maken, één ding weet ik - er is ergens een graf voor mij. De wereld moge voortgaan zooals ze altijd gedaan heeft, en mij alles ontnemen - geliefde betrekkingen, eigendom, alles - die overtuiging kan ze me echter niet ontnemen. Eens zal ik er in neerliggen en alles vergeten, en dan zal mijn arm gebroken hart rust genieten.’ Hij begon te weenen.</p>
<p>‘Loop rond, met je arm gebroken hart,’ zei de kaalkop; ‘wat behoef je met je arm gebroken hart bij <i>ons</i> aan te komen? <i>Wij</i> hebben er geen schuld aan.’</p>
<p>‘Neen, dat weet ik wel. Ik beschuldig u ook niet, mijne heeren. Ik heb mij zelf ten val gebracht, - ja, ikzelf heb het gedaan. 't Is billijk dat ik moet lijden - volkomen billijk - ik mag er niet over klagen.’</p>
<p>‘Ten val gebracht, waarvan? Op welke hoogte heb je dan wel gestaan?’</p>
<p>‘Ach, gij zoudt me toch niet gelooven; de wereld gelooft nooit iets - laat mij er over zwijgen - 't heeft niets te beteekenen. Het geheim mijner geboorte -’</p>
<p>‘Het geheim van uwe geboorte? Wilt ge soms zeggen -’</p>
<p>‘Mijne heeren,’ zei de jonge man, zeer plechtig: ‘Ik zal het voor u onthullen, want ik gevoel, dat ik vertrouwen in u mag stellen Volgens recht ben ik een hertog!’</p>
<p>Jim spalkte zijn oogen wijd open toen hij dat hoorde; en ik geloof, dat ik het ook deed. Daarop zei de kaalkop:</p>
<p>‘Kom, dat meen je immers niet?’</p>
<p>‘Zeer zeker. Mijn grootvader, de oudste zoon van den hertog van Bridgewater, ontvluchtte naar dit land tegen het einde der vorige eeuw, om de zuivere lucht der vrijheid in te ademen; hij trad hier in het huwelijk en stierf, met achterlating van een zoon, terwijl zijn eigen vader omstreeks dienzelfden tijd stierf. De tweede zoon van den overleden hertog eigende zich den titel en het grondgebied toe - het kind, dat de rechtmatige hertog was, werd miskend. Ik stam in rechte lijn af van dat kind - ik ben de rechtmatige hertog van Bridgewater; en hier sta ik nu, als een rampzalige uit mijn hoogen staat neergeploft, door de menschen achtervolgd, veracht door de koude wereld, in lompen gehuld, afgemat, met een gebroken hart en verlaagd tot het gezelschap van misdadigers op een vlot!’</p>
<p>Jim had veel medelijden met hem en ik ook. Wij trachtten hem te troosten, maar hij zei, dat het verloren moeite was, er viel aan hem niets te troosten; als we hem echter wilde erkennen in zijne waardigheid, zou dat hem nog het meest van alles genoegen doen; we antwoordden dus dat we het wel zouden willen, als hij ons maar beduidde, hoe we het aan moesten leggen. Daarop zei hij dat we een buiging moesten maken als we hem aanspraken, en dat moest geschieden met ‘Uwe Genade,’ of ‘Uwe Hoogheid’ - ook had hij er niets tegen, als we hem eenvoudig ‘Bridgewater’ wilden noemen, want dat was eigenlijk een titel en niet een naam; ook moest een van ons beiden hem bij het middagmaal bedienen, en een of andere kleinigheid voor hem verrichten, als dat zoo voorkwam.</p>
<p>Nu, dat was gemakkelijk genoeg en we deden het dus. Gedurende het middagmaal stond Jim steeds bij hem om hem te bedienen, en zei: ‘Zal Uwe Genade iets gebruiken van dit of van dat?’ en zoo al meer, en men kon zien, dat 't hem een groot genoegen deed.</p>
<p>Maar de oude man werd langzamerhand erg stil - hij sprak bijna geen woord, en was volstrekt niet op zijn gemak over al den omhaal, die er voor den hertog gemaakt werd. Hij scheen iets op het hart te hebben. Op den namiddag zei hij:</p>
<p>‘Hoor eens, Bridgewater, ik ben erg met u begaan, maar gij zijt niet de eenige, die zulke wederwaardigheden heeft gehad?’</p>
<p>‘Niet?’</p>
<p>‘Neen, volstrekt niet. Gij zijt niet de eenige, die van zijn hoogen staat wreedaardig is neergeploft.’</p>
<p>‘Helaas!’</p>
<p>‘Neen, gij zijt niet de eenige, wiens geboorte een geheim is.’</p>
<p>En verdraaid, daar begon <i>hij</i> te weenen.</p>
<p>‘Wees bedaard! Wat bedoelt gij?’</p>
<p>‘Bridgewater, kan ik u vertrouwen?’ zei de oude man onder snikken en tranen.</p>
<p>‘Tot in den bitteren dood!’ Hij greep de hand van den ouden man en drukte die en zei: ‘Het geheim van uw bestaan: spreek!’</p>
<p>‘Bridgewater, ik ben de overleden dauphin!’</p>
<p>Je kunt denken, hoe Jim en ik verbluft stonden te kijken! Daarop zei de hertog:</p>
<p>‘<i>Wat</i> zijt ge?’</p>
<p>‘Ja, mijn vriend, 't is maar al te waar - uwe oogen aanschouwen op dit oogenblik den armen verdwenen dauphin, Lodewijk den Zeventienden, den zoon van Lodewijk den Zestienden en Marie Antoinette.’</p>
<p>‘Gij! Op uw leeftijd! Neen! Gij bedoelt zeker, dat gij den voormaligen Karel den Grooten zijt; ge moet minstens zes of zevenhonderd jaar oud zijn.’</p>
<p>‘Daar is het verdriet de oorzaak van, Bridgewater, louter het verdriet; dat heeft me deze grijze haren en deze vroegtijdige kaalheid bezorgd. Ja, mijne heeren, in deze ellendige kleeding, ziet gij voor u, den ronddolenden, verbannen, miskenden, rechtmatigen koning van Frankrijk.’</p>
<p>Hij begon te weenen en maakte zoo'n misbaar, dat ik en Jim niet wisten wat we doen zouden, van medelijden met hem - en tevens van blijdschap en trots, dat we hem bij ons gekregen hadden. We deden dus hetzelfde wat we te voren met den hertog gedaan hadden, en trachtten ook hem te troosten. Maar hij zei dat het verloren moeite was, slechts de dood kon een einde maken aan zijn verdriet; toch schonk het hem dikwijls eenige verzachting voor een oogenblik, als men hem in overeenstemming met zijne rechten behandelde, neerknielde wanneer men hem aansprak, hem steeds ‘Uwe Majesteit’ noemde, bij den maaltijd het eerst bediende en in zijne tegenwoordigheid niet ging zitten, alvorens hij er toe uitgenoodigd had. Derhalve begonnen Jim en ik hem met ‘Uwe Majesteit’ aan te spreken, hem allerlei kleine diensten te bewijzen, te blijven staan, tot hij ons uitnoodigde plaats te nemen. Dit deed hem machtig veel goed, en daarop werd hij weer vroolijk en welgemoed. Maar de hertog werd een weinig gemelijk tegenover hem en scheen volstrekt niet tevreden met den loop, dien de zaken namen; toch bleef de koning bijzonder vriendelijk jegens hem en zei dat 's hertogs grootvader en al de overige hertogen van Bridgewater in hooge gunst hadden gestaan bij <i>zijn</i> vader, en zeer dikwijls in het paleis werden toegelaten; maar de hertog bleef een tijdlang norsch, totdat eindelijk de koning zei:</p>
<p>‘Het ziet er niet naar uit, alsof wij hier langen tijd zamen op dit verwenschte vlot zullen zijn, Bridgewater, waartoe dient dus die gemelijkheid? 't Is immers niets dan last. Mijn schuld is het niet, dat ik niet als hertog geboren ben, en de uwe niet, dat gij niet als koning geboren zijt - waartoe dus dat mokken? Maak van de omstandigheden zoo goed mogelijk gebruik, zeg ik maar - dat is mijn lijfspreuk. We hebben het hier al vrij aardig geplooid - volop te schranzen en een gemakkelijk leventje - kom, laten we elkaar de hand geven, hertog, en goede vrienden zijn.’</p>
<p>De hertog deed het en Jim en ik waren erg blij, toen we het zagen. Het maakte een eind aan veel onaangenaams, en wij waren er bijzonder over in onzen schik, omdat het zeer ellendig geweest zou zijn, als we op het vlot vijandschap hadden gekregen; want wat men op een vlot vooral noodig heeft, is dat iedereen tevreden is en dat men met elkaar goed overweg kan.</p>
<p>Het duurde niet lang of ik begreep, dat deze leugenaars volstrekt geen koningen of hertogen waren, maar niets anders dan ellendige bluffers en bedriegers. Doch ik zei niets en liet niets blijken; ik hield het maar voor me, omdat ik dat 't best vond, want wat heb je aan ruzie en onaangenaamheid? Als ze nu graag wilden, dat we hen koningen en hertogen noemden, dan had ik er niets tegen, zoolang het daardoor vrede bleef; en wat behoefde ik het Jim te vertellen, dat zou toch niets gegeven hebben. Al heb ik van vader nooit veel geleerd, dit ten minste wel, dat de beste wijze, om met menschen van zijn slag om te springen, is, ze maar doodeenvoudig hun gang te laten gaan.</p>
</chapter>
<chapter id="20" name="Hoofdstuk XX. Huck geeft uitleg - Hoe er van de vergadering in de open lucht profijt wordt getrokken. - Een zeeroover in de vergadering. - De hertog als drukker. - Hoe Jim van dienst kan zijn.">
<p>Zij deden ons allerlei vragen; zij wilden weten, waarom we overdag het vlot zoo verborgen en stil lagen in plaats van verder te varen - was Jim soms een weggeloopen neger?</p>
<p>‘Nu nog mooier,’ zei ik, ‘zou een weggeloopen neger zijn weg naar het <i>Zuiden</i> kiezen?’</p>
<p>‘Neen, dat begrepen ze toch ook van niet. Ik moest van een en ander verklaring geven en daarom vertelde ik het volgende:</p>
<p>‘Mijn familie woonde te Pike County, in Missouri, waar ik geboren werd, en allen stierven behalve ik en vader en mijn broertje Ike. Vader vormde het plan onze oude woonplaats te verlaten en zijn intrek te nemen bij oom Ben, die een kleine hoeve bezat aan de rivier, vier en veertig mijlen beneden Orleans. Vader was zeer arm en had ook eenige schulden; toen hij dus zijn zaken geregeld had bleef er niets meer over dan zestien dollars en onze neger Jim. Dat was niet genoeg voor een reis van veertienhonderd mijlen per stoomboot of met welke andere reisgelegenheid ook. Doch met het wassen der rivier had vader op zekeren dag een buitenkansje; hij ving dit vlot op; en dadelijk rees het denkbeeld bij ons op, om het voor de reis naar Orleans te gebruiken. Maar de fortuin bleef vader niet gunstig; op zekeren nacht werd het vlot door een stoomboot overvaren en allen sloegen we over boord en doken onder de schepraderen door; Jim en ik kwamen er heelhuids af; maar vader was dronken en Ike nog maar vier jaar, zoodat die twee niet weer boven kwamen. Gedurende de eerstvolgende dagen zaten we danig in den brand, want telkens kwamen er menschen in booten op ons afzetten, die Jim van me weg wilden nemen, omdat hij, zooals zij geloofden, een weggeloopen neger was. Daarom reizen we niet meer overdag; 's nachts vallen ze ons niet lastig.’</p>
<p>De hertog zei:</p>
<p>‘Laat mij eenigen tijd ongemoeid om een middel te verzinnen, waardoor we ook overdag kunnen varen, als we dat willen. Ik zal het eens rijpelijk overwegen - ik zal een plan uitdenken, waardoor het mogelijk wordt. Vandaag zullen we het nog niet uitvoeren, want het is natuurlijk niet raadzaam bij daglicht voorbij gindsche stad te varen - 't mocht ons eens slecht bekomen.’</p>
<p>Tegen den avond begon het er donker en regenachtig uit te zien; felle bliksemstralen doorkliefden de lucht en de bladeren begonnen te ritselen - 't zou er leelijk spannen, dat was duidelijk genoeg te zien. Daarom gingen de hertog en de koning eens een kijkje nemen in onze hut, om te zien hoe 't met de bedden gesteld was. Mijn bed bestond uit een stroomatras - beter dan dat van Jim, hetwelk uit een met kaf gevulde matras bestond; in dat kaf zitten altijd distels, waaraan men zich steekt en bezeert; en als men zich er op omdraait, dan maakt dat droge goed een leven, alsof men over een hoop dorre bladeren rolt; men wordt wakker van al het geritsel. De hertog gaf te kennen, dat hij van mijn bed gebruik zou maken; maar de koning verklaarde dat het niet zou gebeuren.</p>
<p>‘Ik had gedacht,’ zei hij, ‘dat het onderscheid in rang u zou hebben doen inzien, dat een bed van kaf nu juist niet bijzonder geschikt voor mij was om er op te slapen. Uwe Genade zal wel de goedheid hebben zelve van dat bed gebruik te maken.’</p>
<p>Jim en ik zaten voor een oogenblik weer erg in 't nauw, want we vreesden dat ze onder elkander ruzie zouden krijgen; we waren dus erg blij toen de hertog zei:</p>
<p>‘'t Is mijn noodlot altijd onder den ijzeren hiel der verdrukking in het slijk getreden te worden. Het onheil heeft mijn eens zoo trotschen geest gebroken; ik geef toe en onderwerp mij; 't is eenmaal mijn noodlot. Ik sta alleen op de wereld - laat mij lijden; ik weet het te dragen.’</p>
<p>Zoodra het goed donker was staken wij van wal. De koning beval ons, dat we het midden der rivier moesten houden, en geen licht vertoonen, voordat we een heel eind voorbij de stad zouden gekomen zijn. Weldra waren we in het gezicht van het kleine aantal lichten - dat was de stad, weet je, - en dreven er ongeveer een halven mijl ver ongehinderd voorbij. Toen we er drie kwart mijl beneden waren, heschen we onze signaal-lantaarn; en omstreeks tien uur begon het te regenen en te waaien, te donderen en te weerlichten, dat het zoo'n aard had. Daarom beval de koning ons beiden de wacht te houden, totdat het weder bedaard zou zijn; vervolgens kropen hij en de hertog in de hut en zochten er hunne nachtrust. Ik had het eerst de wacht tot twaalf uur, maar ik zou toch niet in de hut zijn gegaan, ook al was er een bed voor me geweest; want zoo'n storm als deze krijgt men maar niet alle dagen te zien, dat lijkt er niet naar. Te deksel, wat huilde die wind! En elk oogenblik kwam er een bliksemstraal, die de witte koppen der golven een mijl in het rond verlichtte; de eilanden zagen er door den regen nevelachtig uit, en de boomen zwiepten in den wind; dan was het weer krak! - bom! bom! bombere-bom-bom bom-bom-bom - en de donder stierf al rommelende weg en stil was het weer - en rrrt! daar had je weer een andere bliksemflits en opnieuw dat gerommel. Soms spoelden de golven me bijna van het vlot, maar ik had geen enkel stuk kleeren aan, zoodat het me niets kon schelen. Van de uitspringende landtongen hadden we geen last, daar het van alle kanten zoo aanhoudend weerlichte, dat we ze steeds tijdig genoeg konden zien en ze mis varen.</p>
<p>Ik had de middenwacht, maar ik was tegen dien tijd zóó slaperig, dat Jim aanbood de eerste helft ervan voor me waar te nemen; met zoo iets was Jim altijd erg inschikkelijk. Ik kroop in de hut, maar de koning en de hertog hadden zooveel plaats in beslag genomen, dat er voor mij geen enkel plekje over was; ik vlijde me dus buiten de hut neer - om den regen gaf ik niets daar het warm was, en de golven gingen nu ook niet zoo hoog. Omstreeks twee uur begonnen ze echter weer op te zetten en Jim wilde me wakker roepen, maar hij bedacht zich weer, want hij vond dat de golven nog niet hoog genoeg gingen om mij te hinderen; doch daarin had hij zich misrekend, want al spoedig kwam er een, die me overboord spoelde. Jim bestierf het bijna van het lachen. Nog nooit heb ik een neger gezien, die zoo gemakkelijk aan 't lachen te krijgen was.</p>
<p>Ik hield nu de wacht, en Jim vlijde zich neer en lag spoedig te ronken; weldra bedaarde de storm geheel en al; zoodra zich het eerste licht eener woning vertoonde, schudde ik hem wakker en we zochten voor ons vlot een schuilplaats, zooals we dat overdag gewoon waren.</p>
<p>Na het ontbijt haalde de koning een oud, smerig spel kaarten voor den dag en speelde met den hertog een poos zes en zestig, tegen vijf cent het spel. Toen het hun begon te vervelen, gaven ze te kennen, dat ze ‘op een veldtocht wilden uitgaan,’ zooals zij het noemden. De hertog rommelde wat in zijn reiszak en bracht een menigte kleine gedrukte biljetten te voorschijn, die hij overluid voorlas. Het eene biljet vermeldde: ‘De vermaarde Dr. Armand de Montalban, uit Parijs, zal een lezing houden over de wetenschap der schedel- of hersenleer,’ op die en die plaats, op dien en dien dag, tegen tien cents entrée en gereserveerde plaatsen à vijf en twintig cents. De hertog zei, dat <i>hij</i> dat was. Op een ander biljet heette hij: ‘de wereldberoemde Shakesperiaansche tooneelspeler, Garrick Junior, van Drury Lane te Londen. Op de overige biljetten droeg hij nog tal van namen en deed allerlei wonderlijke dingen, zooals het ontdekken van bronnen en goudmijnen met een ‘tooverroede,’ het bezweren van heksen, enz. Eindelijk zei hij:</p>
<p>‘Maar de tooneelspeelkunst is mijn lievelingsvak. Hebt gij ooit de planken betreden, Majesteit?’</p>
<p>‘Neen,’ zei de koning.</p>
<p>‘Welnu dan, het zal geschieden eer gij drie dagen ouder zijt, gevallen grootheid,’ zei de hertog. ‘In de eerste stad de beste waar we aankomen, zullen we een zaal huren en er het zwaardgevecht uit Richard III en de balkonscène uit Romeo en Julia voorstellen. Hoe bevalt u dat?’</p>
<p>‘Mij is het wel, ik ben bereid tot alles wat maar geld opbrengt, Bilgewater, maar, zie je, ik ken niets van het tooneelspelen, en heb er ook nooit veel van gezien. Ik was nog te klein, toen papa in het paleis voorstellingen liet geven. Zoudt gij denken dat gij het mij kondt leeren?’</p>
<p>‘Gemakkelijk!’</p>
<p>‘Goed. Ik heb me al suf zitten peinzen op wat nieuws. Laat ons maar dadelijk beginnen.’</p>
<p>Daarop vertelde de hertog hem alles van Romeo en Julia, en zei dat hij gewoon was voor Romeo te spelen, zoodat de koning Julia moest voorstellen.</p>
<p>‘Maar als Julia zoo'n jong meisje is, hertog, dan zullen mijn kaal hoofd en mijn grijzen baard haar wel erg vreemd staan, dunkt me.’</p>
<p>‘Bekommer u daar maar niet over - daar zullen die uilskuikens van het land niet eens om denken. Bovendien zult ge gecostumeerd zijn, en dat geeft altijd een heel ander voorkomen; Julia zit op een balcon zich te verlustigen in het maanlicht alvorens naar bed te gaan; zij heeft haar nachtjapon aan en een plooimuts op. Hier zijn de costumes voor de verschillende rollen.’</p>
<p>Hij haalde twee of drie katoenen kleedingstukken voor den dag, en dat waren de middeneeuwsche wapenrokken voor Richard III en den anderen persoon, en een lang, wit katoenen nachthemd met een plooimuts voor Julia. De koning was gerustgesteld, en daarop haalde de hertog zijn boek voor den dag en las de rollen voor op de meest breedsprakige wijze, terwijl hij met de armen zwaaide om te toonen hoe het gedaan moest worden; vervolgens gaf hij het boek aan den koning en zei hem, dat hij zijn rol van buiten moest leeren.</p>
<p>Drie mijlen verderop lag een klein stadje en na het middagmaal zei de hertog, dat hij er iets op bedacht had om ook overdag te kunnen doorvaren, zonder dat Jim er gevaar bij liep; hij gaf dus te kennen, dat hij naar de stad wilde gaan, om de zaak in orde te brengen. De koning verklaarde dat hij mee zou gaan, om te zien of hij ginds in de stad geen slag kon slaan. Onze koffie was opgeraakt, zoodat Jim zei dat ik ook maar moest meevaren om nieuwe te halen.</p>
<p>Toen we daar aankwamen, was er niemand op de been; de straten waren leeg en doodstil, alsof het Zondag was. We troffen een zieken neger aan, die zich in een tuintje in de zon zat te koesteren en deze vertelde, dat oud en jong, zelfs zieken naar de vergadering in de open lucht waren, die omstreeks twee mijlen vandaar in het bosch gehouden werd. De koning won de noodige inlichtingen in en gaf te kennen dat hij eens wilde zien, wat die vergadering te beteekenen had, en ik mocht ook meegaan.</p>
<p>De hertog zei dat hij naar een drukkerij zocht. We vonden er een; 't was niet veel zaaks, vlak tegenover een timmermanswinkel - timmerlieden en drukkersgezellen, allen waren naar de meeting en de deuren waren niet gesloten. De drukkerij zag er vuil en smerig uit, overal zag men sporen van inkt, en de muren waren besmeerd met allerlei teekeningen van paarden en wegloopende negers. De hertog trok zijn jas uit en zei dat hij in zijn nopjes was. Dus begaven ik en de koning ons naar de meeting.</p>
<p>Na ongeveer een half uur kwamen we er doornat bezweet aan, want het was een ontzettend heete dag. Er waren zeker wel duizend menschen uit twintig mijlen in den omtrek bijeen. Het bosch stond overal vol wagens, de paarden waren er aan vast gebonden en stonden te vreten, terwijl ze op den grond stampten om de vliegen van zich af te keeren. Er waren loodsen gebouwd van palen, en overdekt met takken, en daar was limonade en peperkoek te koop, en geheele stapels watermeloenen en allerlei dergelijke dingen.</p>
<p>De preeken werden onder dergelijk soort van loodsen gehouden, deze waren echter grooter en bevatten een menigte van menschen. De banken waren gemaakt van ruwe planken met houten pooten er onder. Rugleuningen zaten er niet aan. De predikers stonden op eene verhevenheid aan het einde van de loodsen. De vrouwen droegen hare Zondagsche stroohoeden; sommige hadden stoffen japonnen aan, enkele van de jongeren katoenen. De jonge mannen waren deels blootsvoets, terwijl vele kinderen niets anders aanhadden dan een grof linnen hemd. Sommige oude vrouwen zaten te breien en verscheidene jonge lieden waren heimelijk aan 't vrijen geraakt.</p>
<p>In de eerste loods, waar we bij kwamen, las de prediker een gezang voor. Hij begon met twee regels, die dan door allen gezongen werden en er lag iets grootsch in, want menigeen van de zangers deed bijzonder zijn best; vervolgens las hij weer twee regels voor en dan volgde weer het gezang - en zoo al verder. De menschen geraakten meer en meer in opgewekte stemming en zongen al luider en luider; en tegen het einde begonnen sommigen te zuchten en anderen te juichen. Daarop nam de prediker het woord op; hij begon ernstig, heel ernstig; eerst boog hij zich over naar den eenen kant van het gestoelte, daarna na den anderen kant en dan weer naar voren, terwijl zijn lichaam voortdurend in beweging was en hij zijne woorden met alle macht uitgalmde; en elk oogenblik hief hij den Bijbel op, sloeg hem open en bladerde er in onder den uitroep: ‘Het is de koperen slang uit de woestijn! Zie haar aan en leef!’ En de menschen riepen luide: ‘Heil! - A-a-men!’ En, terwijl het volk telkens amen zuchtte en jammerde, vervolgde hij:</p>
<p>‘O komt naar de bank der treurenden! komt, gij allen, die onder de zonde gebukt gaat! (amen!) komt, gij zieken en bedroefden! (amen!) komt, armen en behoeftigen, in schaamte verzonkenen! (a-a-men!) komt allen, die uitgeput en bezoedeld en lijdende zijt! - komt gij bedrukten van geest, gij gebrokenen van harte! komt, gij die verstrikt zijt in de netten der zonde! het water dat u kan reinigen is onder uw bereik, de poorten des hemels staan voor u open - o, treedt binnen en vindt ruste! (a-a-men! heil, heil, halleluja!)</p>
<p>En zoo voort. Door al het zuchten en jammeren, kon men niet meer verstaan wat de prediker zei. Overal worstelde men zich door de menigte heen en drong met alle geweld naar de bank der treurenden, terwijl de tranen hun langs de wangen stroomden; en toen al die treurenden de voorste banken hadden bereikt, begonnen ze te zingen en te roepen en zichzelven op den grond op het stroo te werpen, alsof ze krankzinnig en stapel gek geworden waren.</p>
<p>Al spoedig bemerkte ik, dat de koning druk in de weer was; men kon hem boven allen uit hooren; en spoedig trad hij op het spreekgestoelte toe en de prediker verzocht hem de vergaderde menigte te willen toespreken en hij deed het ook. Hij vertelde hun, dat hij een zeeroover was - althans het gedurende dertig jaar geweest was op den Indischen Oceaan; in de vorige lente was zijn scheepsvolk erg gedund in een gevecht, nu was hij teruggekomen, om eenige nieuwe manschappen te werven, maar hij was, de hemel zij dank, den vorigen nacht bestolen en zonder een cent van een stoomboot aan wal gezet, en hij was er blij om, het was de grootste zegen, dien hij ooit ondervonden had, want nu was hij een geheel ander mensch geworden en voor het eerst van zijn leven gelukkig Zoo arm als hij was, zou hij weer onmiddellijk vertrekken en in weerwil van alle hinderpalen den Indischen Oceaan weer trachten te bereiken, om de rest van zijn leven te besteden aan de bekeering der zeeroovers tot den weg der waarheid; want niemand kon dat beter doen dan hij, daar hij met al de zeerooversbenden op die zee bekend was; en ofschoon het zonder geld langen tijd zou duren eer hij er was, komen zou hij er, wat het ook kostte, en telkens als hij een zeeroover overtuigd had zou hij tot hem zeggen: ‘Niet mij moet gij dank zeggen, mij moet gij geen eer toekennen, alles komt toe aan het dierbare volk van de meeting te Pokerville, uw natuurlijke broeders en de weldoeners der menschheid - en aan gindschen prediker, den oprechtsten vriend, dien een zeeroover ooit gehad heeft!’</p>
<p>En toen barstte hij in tranen uit en iedereen volgde zijn voorbeeld Daarop riep er een: ‘Doe een collecte voor hem, doe een collecte!’ Een half dozijn sprongen op om het te doen, maar iemand riep: ‘Laat <i>hijzelf</i> met zijn hoed rondgaan?’ Dat riep weldra iedereen en de prediker ook.</p>
<p>De koning ging dus met zijn hoed bij de menigte rond, hij sloeg zijn oogen telkens ten hemel, zegende de menschen en schonk hun lof en dank voor hunne weldadigheid ten opzichte der ver verwijderde zeeroovers. En elk oogenblik stonden er aardige meisjes op, die met tranen in de oogen hem vroegen of ze hem een kus mochten geven, om de herinnering aan hem levendig te houden; en dat stond hij steeds toe; en sommigen harer omhelsde en kuste hij vijf of zesmaal - ook werd hij uitgenoodigd om een week te blijven. Iedereen wilde dat hij bij hem zijn intrek zou nemen, en ze zeiden, dat ze het als een groote eer zouden beschouwen; maar hij antwoordde hierop, dat het de laatste dag der meeting was en hij dus geen nut meer kon stichten, bovendien brandde hij van verlangen om onmiddellijk naar den Indischen Oceaan te gaan en er de zeeroovers te bekeeren.</p>
<p>Toen we weer op het vlot waren gekomen en hij de rekening opmaakte, bleek het, dat hij acht en zeventig dollars en vijf en zeventig cents had bijeenverzameld. Ook had hij een groote kruik met brandewijn weggekaapt, die hij op den terugweg door het bosch onder een wagen gevonden had. De koning zei, dat, alles bijeen gerekend, dit de beste dag was, dien hij ooit op het gebied der zending had gemaakt.</p>
<p>De hertog vond, dat hij zich al vrij goed gehouden had, maar toen de koning eenmaal met zijn werk voor den dag was gekomen, dacht hij er lang zoo gunstig niet meer over. Hij had op die drukkerij twee kleine smoutwerkjes voor boeren gezet en afgedrukt, en er geld voor ontvangen, vier dollars. Ook had hij twee advertenties op de courant aangenomen, die eigenlijk tien dollars moesten kosten, doch hij had gezegd, dat hij ze à vier dollars zou berekenen, als zij vooruit wilden betalen - natuurlijk hadden zij dat gedaan. De prijs van het nieuwsblad was twee dollars per jaar, maar hij nam drie abonnementen aan voor een halven dollar per stuk, op voorwaarde dat ze vooruit betaalden; zij wilden als gewoonlijk met vademhout en uien betalen, maar hij zei, dat hij daarvan juist zijn voorraad had ingeslagen, zoodat hij den prijs zoo laag mogelijk stelde, en het daarna terstond in geld omzette.</p>
<p>Vervolgens liet hij ons een stuk smoutwerk zien, dat hij gedrukt had zonder er iets voor te rekenen, omdat het voor ons was. Er was een wegloopende neger op geteekend, met een bundelje aan een stok over zijn schouder en daaronder stond: ‘200 pond sterling belooning.’ In het stuk werd telkens melding gemaakt van Jim, die op een haar beschreven werd. Er werd in gezegd, dat hij den vorigen winter weggeloopen was van de St. Jacques'plantage, veertig mijlen beneden Orleans, en zich waarschijnlijk naar het Noorden had begeven, en wie hem ving en terugzond, zou de vermelde belooning benevens vergoeding der onkosten ontvangen.</p>
<p>‘Nu,’ zei de hertog, ‘na hedennacht kunnen we ook overdag doorvaren, als we dat verkiezen. Zoodra we iemand zien aankomen, kunnen we Jim aan handen en voeten binden met een touw, hem in de hut leggen, dit plakkaat vertoonen en zeggen, dat wij hem op de rivier gevangen hebben en te arm waren om per stoomboot te reizen, dat we van onze vrienden dit kleine vlot op krediet gekregen hebben en nu afzakken om de belooning in ontvangst te nemen. Handboeien en ketenen zouden Jim vrij wat beter staan, maar dat zou niet overeenstemmen met het verhaal van onze armoede. Touwen, dat is het ware - we moeten de eenheid bewaren, zooals wij dat op de planken noemen.’</p>
<p>Wij zeiden allen, dat de hertog een gladde kerel was, en dat er nu volstrekt geen bezwaar meer bestond om overdag door te varen. Wij waren van oordeel, dat we dien nacht genoeg mijlen konden afleggen, om buiten het bereik te komen van de opschudding, die we vermoeden, dat de werkzaamheid van den hertog op de drukkerij in die kleine stad zou te weeg brengen - daarna konden we aan één stuk doorvaren, als we dat verkozen.</p>
<p>We hielden ons goed verborgen, en voeren niet weg voor ongeveer tien uur; toen zetten we in alle stilte van wal, hielden ons op een flinken afstand van de stad en heschen onze lantaarn niet voordat we volkomen uit het gezicht waren.</p>
<p>Toen Jim me tegen vier uren in den morgen riep om de wacht over te nemen, zei hij:</p>
<p>‘Huck, zou je denken, dat we op onzen tocht nog meer koningen zullen ontmoeten?’</p>
<p>‘Neen,’ zei ik, ‘dat denk ik niet.’</p>
<p>‘Nu, dat is maar goed ook,’ zei hij. ‘Een of twee koningen, dat kan me zooveel niet schelen, maar 't is toch genoeg. De een is smoordronken, en met den hertog is 't niet veel beter gesteld.’</p>
<p>Ik bemerkte, dat Jim beproefd had hem Fransch te doen spreken, om eens te hooren hoe dat wel klonk; maar hij zei, dat hij al zoolang hier in het land was geweest en zooveel verdriet had gehad, dat hij het vergeten was.</p>
</chapter>
<chapter id="21" name="Hoofdstuk XXI. Oefening in het zwaardgevecht. - Hamlet's alleenspraak. - Een vreemde stad. - De oude Boggs. - De dood van Boggs.">
<p>Het was na zonsopgang, maar toch bleven we doorvaren en legden niet aan. Weldra kwamen de koning en de hertog uit de hut voor den dag en zagen er vrij lodderig uit; maar nadat ze een paar maal te water waren geweest, begonnen ze weer aardig op te knappen. Na het ontbijt nam de koning plaats op een hoek van het vlot, trok zijn laarzen uit, stroopte zijn broekspijpen op en liet zijn beenen in het water bengelen, stak daarna zijn pijp op en begon zijn rol uit Romeo en Julia van buiten te leeren. Toen hij er wat mee op streek was, gingen hij en de hertog zamen aan den gang. De hertog moest hem telkens voordoen, hoe de een of andere zinsnede moest gezegd worden; hij liet hem zuchten en de hand op het hart leggen en na een poos zei hij, dat het tamelijk goed ging; ‘alleen,’ zei hij, ‘moet ge dat <i>Romeo!</i> niet uitbulken als een os - je moet het zacht en kwijnend uitbrengen, zóó bijvoorbeeld: Ro-o-meo! dat is de bedoeling; want Julia is een lief aanminnig meisje, begrijp je, en schreeuwt niet als een jakhals.’</p>
<p>Daarop kwamen ze met een paar lange zwaarden aanzetten, die de hertog van eiken latten gemaakt had, en begonnen zich te oefenen in het zwaardgevecht - de hertog noemde zich zelven Richard III; 't was grootsch te zien hoe ze te keer gingen en over het vlot heen en weer vlogen. Ten laatste gleed de koning uit en rolde overboord, waarop zij een tijd lang rust namen en zamen praatten over allerlei lotgevallen, die hun vroeger overkomen waren.</p>
<p>Na het middagmaal zei de hertog:</p>
<p>‘Wel, Capet, we zullen er een buitengewone voorstelling van moeten maken, begrijp je, en daarom moesten we er, dunkt me, nog wat aan toevoegen. We hebben nog iets noodig als we soms teruggeroepen worden.’</p>
<p>‘Wat, terugroepen, Bilgewater?’</p>
<p>De hertog verklaarde hem wat dat beteekende en zei vervolgens:</p>
<p>‘Ik zal in geval van terugroepen een matrozendans uitvoeren, en gij - laat eens zien - o ja, nu ben ik er - gij kunt Hamlet's alleenspraak nemen.’</p>
<p>‘Hamlet's wat?’</p>
<p>‘Wel, Hamlet's alleenspraak; het meest beroemde wat Shakespeare geleverd heeft. O, dat is goddelijk, goddelijk, zeg ik je! Dat pakt altijd. Het staat wel niet in mijn boek - ik heb maar één deel bij me - maar ik geloof, dat ik het wel van buiten ken. Ik zal even op en neer loopen en zien of ik het uit de gewelven mijner herinnering weer kan opdiepen.’</p>
<p>Hij begon nu op en neer te loopen, al peinzende en gedurig verschrikkelijk de wenkbrauwen fronsende; nu eens drukte hij de hand voor het voorhoofd en wankelde als van droefheid overmand; dan weer zuchtte hij of wischte zich een traan uit de oogen. 't Was schoon om aan te zien. Eindelijk was hij er achter, en verzocht om onze aandacht. Daarop nam hij een indrukwekkende, edele houding aan, met het eene been naar voren en zijn arm naar omhoog uitgestrekt, terwijl hij het hoofd achterover hield en naar de lucht staarde; vervolgens begon hij allerlei gebaren te maken en op de tanden te knarsen; en onder het spreken jammerde hij en zwaaide met de armen, zette zijn borst op, en maakte een misbaar, zooals ik het nog nooit beleefd had.</p>
<p>Toen de voordracht afgeloopen was, verklaarde de koning, dat ze hem bijzonder had getroffen en weldra had hij het ook zoo ver gebracht, dat hij ze zelf uitmuntend kon houden. 't Was alsof hij er voor geknipt was; en als hij goed op dreef was, was het een lust te zien hoe hij raasde en tierde.</p>
<p>Vooreerst was het een geluk, dat de hertog eenige gedrukte aanplakbiljetten bezat en bovendien heerschte op het vlot, gedurende de twee of drie dagen, dat we verder dreven, een buitengewone levendigheid, want het was maar voortdurend zwaardvechten en repeteeren - zooals de hertog het noemde. Op zekeren morgen, toen we dicht bij den staat Arkansaw waren, kregen we een kleine stad in 't gezicht; omstreeks driekwart mijl er boven legden we aan, bij de monding van een kreek, die als een tunnel door de kruinen van cypressen overdekt was, en allen behalve Jim stapten we in de boot en gingen er op uit, om te zien of er in die stad gelegenheid zou zijn om een voorstelling te geven.</p>
<p>Wij troffen het bijzonder gelukkig; er zou dien namiddag een paardenspel komen, en al de bewoners van den omtrek kwamen reeds naar de stad, te paard en in allerlei vreemdsoortige, oude wagens. Het paardenspel zou vóór den avond weer vertrekken, zoodat we voor onze voorstelling een uitmuntende kans hadden. De hertog huurde een herbergzaal en wij gingen de stad rond om onze biljetten aan te plakken. Ze luidden als volgt:</p>
<p>HERLEVING VAN SHAKESPEARE!!! 
Buitengewoon succes! 
Slechts één enkele voorstelling! 
De wereldberoemde tooneelspelers, 
David Garrick, Junior, van het Drury Lane Theater, te Londen, 
en 
Edmund Kean, Senior, van het Koninklijk Haymarket Theater, 
Piccadilly, te Londen, en van de Koninklijke Theaters op het 
vasteland, in hun ongeëvenaarde voorstelling van 
DE BALCON-SCÈNE 
uit 
Shakespeare's ROMEO en JULIA!!! 
Romeo ............. de Hr. Garrick. 
Julia .............. de Hr. Kean. 
Bijgestaan door het gansche gezelschap! 
Nieuwe costumes, decoraties en mise-en-scène! 
Daarna: 
Het treffende, meesterlijke en bloedige zwaardgevecht 
uit RICHARD III!!! 
Richard III ............ de Hr. Garrick. 
Richmond ............ de Hr. Kean. 
Ten slotte: 
(Op bijzonder verlangen) 
HAMLET'S ONSTERFELIJKE ALLEENSPRAAK!! 
Door den vermaarden heer Kean! 
Door hem 300 achtereenvolgende avonden te Parijs voorgedragen! 
Onherroepelijk eenige voorstelling, 
wegens dringende verbintenissen in Europa! 
Entrée 25 cents; kinderen en dienstboden, 10 cents.</p>
<p>Daarna gingen we wat rondslenteren in de stad. De pakhuizen en de woningen waren bijna alle oud en het houtwerk door de droogte gescheurd, daar er nooit een verfje op had gezeten; de gebouwen stonden op palen, drie of vier voet boven den grond, opdat ze buiten het bereik van het water zouden zijn, als soms de rivier buiten zijn oevers trad. De tuinen waren erg klein, en het scheen, dat er zoowat niets wilde groeien, behalve onkruid en zonnebloemen, oude versleten laarzen en schoenen, gebroken flesschen en oude vodden en doorgeroeste ketels. De omheiningen waren uit allerlei planken saamgelapt, die op verschillende tijden vastgespijkerd waren, en stonden schots en scheef, en de hekken, die er aan waren, hadden meerendeels maar één hengsel - en nog wel van leer. Sommige heiningen waren indertijd gewit geweest, maar de hertog zei, dat het zeker ten tijde van Columbus moest geweest zijn. Meestal waren er varkens in den tuin en menschen, die bezig waren ze er uit te verjagen</p>
<p>Al de pakhuizen stonden in ééne straat. Ze hadden witte schermen aan den voorgevel en de landlieden bonden aan de stijlen er van hunne paarden vast. Onder die schermen stonden ledige kisten en vaten en den ganschen dag zaten daar leegloopers op te luieren en tabak te kauwen, te gapen en zich uit te rekken - een erg gemeen zoodje. De meesten droegen stroohoeden met randen zoo groot als een parasol, maar jassen of vesten hadden ze niet aan; ze noemden elkaar Bill, en Buck, en Hank, en Joe, en Andy, en spraken lijzig en temerig, terwijl ze een ruim gebruik maakten van vloeken. Tegen elken stijl van de schermen stond een leeglooper geleund, meestal met zijn handen in de broekzakken, behalve wanneer hij ze er uithaalde om een pruim tabak te leenen of met zijn mes in het houtwerk te snijden. Al wat men van hen hoorde was:</p>
<p>‘Geef me een pruim tabak, Hank.’</p>
<p>‘Ik kan niet - ik heb er nog maar één over. Vraag Bill maar.’ Misschien geeft Bill hem een pruim; misschien liegt hij en zegt, dat hij er geen heeft. Sommige van die leegloopers hebben nooit een cent in de wereld, zelfs geen pruim tabak van zichzelven. Al de tabak, die ze kauwen, leenen ze - ze zeggen tot den een of ander; Je moest mij eens een pruim tabak geven, Jack, ik heb daar juist aan Ben Tompson de laatste gegeven, die ik had’ - wat een leugen is, ten minste meestal; niemand laat er zich door beetnemen behalve een vreemdeling; maar Jack is geen vreemdeling en daarom zegt hij:</p>
<p>‘<i>Jij</i> hem een pruim geven, jij? je zuster's kat's grootmoeder. Geef me liever de pruimen terug, die je al van me geleend hebt, Buckner, dat zal wel een ton of twee bedragen, en dan reken ik nog niet eens den interest.’</p>
<p>‘Nu ja, ik heb je immers al eens wat er van teruggegeven.’</p>
<p>‘Wel zeker, - een pruim of zes. Zelf leende je beste tabak en gaf knaster terug.’</p>
<p>Al de straten en stegen waren modderig, 't was een en al modder - modder zoo zwart als roet en op sommige plaatsen wel bijna een voet diep; twee of drie duim stond er minstens overal. De varkens liepen al knorrende rond. Hier en daar zag men een bemodderde zeug met een hoop biggen langs de straat slenteren en zich lang uit dwars over den weg neervlijen, zoodat de menschen er voor moesten uitwijken. Ze rekte zich uit, sloot de oogen en schudde de ooren, terwijl de biggen aan het zuigen waren, en ze scheen het zoo pleizierig te vinden, alsof ze er voor betaald werd. En weldra hoorde men een leeglooper roepen; tsaa, jongen! pak hem, Tige!’ en dan liep de zeug onder een verschrikkelijk geschreeuw weg, terwijl ze aan ieder oor een hond had hangen en er nog drie of vier dozijn op haar af kwamen; en dan zag men alle leegloopers opstaan en de groep zoo ver als ze konden nakijken, en dan lachten ze om de grap en hadden pret in het oorverdoovend leven. Daarna gingen ze weer zitten tot er een paar honden aan het vechten raakten. Niets trok zoo zeer hun aandacht en deed hun zoo'n pleizier als een hondengevecht - of het moest zijn, dat ze een verdwaalden hond met terpetijn begoten en dat aangestoken hadden, of hem een blikken ketel aan den staart hadden gebonden, zoodat hij met de tong uit den bek over den weg vloog.</p>
<p>Aan den kant van de rivier staken sommige huizen een eind over den oever heen; ze waren scheef gezakt en stonden op het punt in te storten. Menschen woonden er niet meer in. Onder eenige anderen was de oever op den eenen hoek weggeslagen, en die hoek helde dan over. Ze waren nog bewoond, maar het was gevaarlijk, omdat er soms een strook land zoo breed als de diepte van een huis op eens wegzakte. Zoo'n stad moet voortdurend achteruit geschoven worden, omdat de rivier er aanhoudend aan knaagt.</p>
<p>Hoe meer het dien dag tegen den middag liep, des te dichter werd de menigte van wagens en paarden in de straten, en nog altijd groeide het aan. Gezinnen hadden hun middagmaal bij zich en aten het in hunne wagens op. Er werd heel wat brandewijn gedronken, en driemaal heb ik zien vechten. Op eens riep er iemand:</p>
<p>‘Daar komt de oude Boggs aan! - hij zal weer eens zijn maandelijkschen dollemansdag houden - kijk, daar heb je 'm, jongens!’</p>
<p>Al de leegloopers zette een blij gezicht - ze waren zeker gewoon grappen te maken met Boggs. Een hunner zei:</p>
<p>‘Ik ben nieuwsgierig, op wien hij het vandaag verzien zal hebben. Als hij allen had om hals gebracht, die hij in de laatste twintig jaren al heeft willen dooden, dan zou hij nu een groote vermaardheid bezitten.’</p>
<p>Een ander zei: ‘Ik wou dat de oude Boggs mij maar eens bedreigde, dan wist ik zeker, dat ik in de eerste duizend jaren niet zou sterven.’</p>
<p>Boggs komt al schreeuwende te paard aanzetten; hij raast en tiert als een bezetene, en roept:</p>
<p>‘Ruim baan, daar! Ik zal eens gaan beginnen, en dan zullen de prijzen der doodkisten rijzen!’</p>
<p>Hij was dronken en schommelde in den zadel heen en weer; hij was reeds over de vijftig en had een zeer rood gezicht. Iedereen schreeuwde hem toe en lachte hem uit, en schold op hem en hij schold terug, en zei, dat hij hen in het oog zou houden en het hun betaald zou zetten, zoodra het hun beurt was, maar nu kon hij geen oogenblik verzuimen, want hij was naar de stad gekomen om den ouden kolonel Sherburn te dooden, en zijn lijfspreuk was: Eerst vleesch en dan lepelkost op den koop toe.’</p>
<p>Hij zag mij, reed op mij aan en zei:</p>
<p>‘Waar kom jij vandaan, jongen? Wou je soms graag sterven?’</p>
<p>Daarna reed hij verder. Ik was erg verschrikt, maar iemand zei:</p>
<p>‘Hij meent het zoo kwaad niet; hij maakt altijd zoo'n misbaar, als hij dronken is. 't Is de goedaardigste oude sul uit Arkansaw - nooit heeft hij iemand kwaad gedaan, noch dronken noch nuchter.’</p>
<p>Boggs reed naar het grootste huis in de stad, boog het hoofd naar omlaag om onder het scherm door naar binnen te kunnen kijken en gilde:</p>
<p>‘Kom eens voor den dag, Sherburn! Er uit, dan zul je den man vinden, dien je bedrogen hebt! Jij bent de hond om wien het me te doen is, en ik zal je wel krijgen ook!’</p>
<p>En zoo ging hij maar door en schold Sherburn uit voor alles wat hem maar voor den mond kwam, en de gansche straat stond vol menschen, die luisterden en lachten. Eindelijk kwam een vijftiger van een deftig voorkomen - en verreweg het netst gekleed van allen in de stad - het huis uit stappen en de menigte drong aan weerszijden achteruit, om hem door te laten. Heel kalm en bedaard zei hij tot Boggs:</p>
<p>‘Het begint me mooi te vervelen; maar ik zal het tot één uur verdragen. Tot één uur, onthoud dat - niet langer. Als je, na dien tijd, nog ééns je mond tegen me durft opendoen, dan kun je je niet zoo ver uit de voeten maken of ik zal je wel vinden.’</p>
<p>Daarop draaide hij zich om en ging weer naar binnen. De menigte keek erg op haar neus; niemand verroerde zich en niemand waagde het te lachen. Boggs reed weg, terwijl hij Sherburn, zoo luid als hij maar kon, de ganschen straat langs voor een gemeenen kerel uitmaakte: en spoedig daarop kwam hij terug en bleef voor het huis staan, terwijl hij nog steeds doorging met schelden. Eenige menschen drongen om hem heen en trachtten hem te bewegen zijn mond te houden, maar hij wilde niet; ze zeiden hem, dat het over een kwartier één uur zou zijn, en dat het dus hoog tijd werd, dat hij heenging. Maar er was niets met hem te beginnen. Hij vloekte uit alle macht, wierp zijn hoed in den modder, reed er overheen en spoedig daarop begon hij weer als een dolleman de straat op en neer te rennen, terwijl zijn grijze haren in den wind fladderden. Iedereen, die er eenige kans toe zag, deed zijn best om, hem van zijn paard te tronen, teneinde hem op te sluiten tot hij weer nuchter zou zijn; maar het hielp niet - weer rende hij de straat op en raasde en vloekte opnieuw tegen Sherburn. Eindelijk zei iemand:</p>
<p>‘Ga zijn dochter halen! - spoedig, haal zijn dochter; naar haar luistert hij nog wel eens. Als iemand invloed op hem heeft, dan is zij het.’</p>
<p>Men liep er in allerijl heen. Ik wandelde de straat een eind af, en bleef toen staan. Omstreeks vijf of tien minuten later, daar hadt je Boggs alweer - maar nu niet te paard. Hij zeilde de straat over op mij af; hij was blootshoofds en aan weerszijden hield een vriend hem bij den arm en sleepte hem voort. Hij was stil en keek onrustig; hij trachtte niet tegen te houden, maar deed zelf zijn best om weg te komen. Daar riep iemand:</p>
<p>‘Boggs!’</p>
<p>‘Ik ek eens rond om te zien waar die stem vandaan kwam, en daar hadt je waarlijk kolonel Sherburn. Hij stond pal stil in de straat, en had een pistool opgeheven in zijn rechterhand - hij mikte niet, maar hield het wapen met de loop naar de lucht gericht. Op hetzelfde oogenblik kwam er een jong meisje toesnellen, vergezeld van twee mannen. Boggs en zijne gezellen keerden zich om, ten einde te zien wie hem riep, en toen zij het pistool zagen, sprongen de twee geleiders opzij en de loop van het pistool daalde langzaam en vast tot het mikpunt, terwijl beide hanen overgehaald waren. Boggs hief beide handen ten hemel en riep: ‘Och, mijnheer, schiet niet!’ Pang! klonk het eerste schot, en hij waggelde achteruit, met de armen door de lucht zwaaiend - pang! klonk het ten tweeden male, en met een doffen, zwaren slag en de armen uitgebreid, sloeg hij achterover tegen den grond.</p>
<p>Het jonge meisje uitte een gil, snelde toe en wierp zich op haar vader onder den uitroep: ‘O, hij heeft hem gedood, hij heeft hem gedood!’ De menigte er omheen werd al dichter, schouder aan schouder stonden ze elkaar te verdringen en trachtten met uitgerekte halzen te zien, terwijl de binnensten van den kring de anderen poogden terug te dringen en schreeuwden: ‘Achteruit, achteruit! geef hem wat lucht geef hem wat lucht!’</p>
<p>Kolonel Sherburn smeet zijn pistool tegen den grond, draaide zich op zijn hielen om en ging heen.</p>
<p>Zij droegen Boggs een kleine woning binnen, de menigte drong er omheen en ik maakte spoedig dat ik een goede plaats bij het raam machtig werd, zoodat ik vlak bij hem was en naar binnen kon kijken. Ze legden hem op den vloer, duwden een grooten bijbel onder zijn hoofd, en sloegen een tweeden open, dien ze op zijn borst legden - maar eerst maakten ze zijn hemd los om te zien waar een van de kogels was binnengedrongen. Een keer of twaalf snakte hij naar adem, zijn borst lichtte den bijbel op als hij ademhaalde en zakte weer als hij den adem uitblies - en daarop bleef hij stil liggen; hij was dood. Toen duwden zij zijn luid jammerende dochter van hem vandaan en brachten haar weg. Zij was omstreeks zestien, en zag er heel lief en innemend uit, maar nu was ze erg bleek en ontdaan.</p>
<p>Spoedig was de heele stad op de been; dat duwde en drong en wriemelde dooreen, om maar bij het raam te komen en een kijkje te nemen, maar wie eenmaal een plaats had wilde die niet afstaan, en degenen die achteraf stonden zeiden telkens: ‘Kom, jelui hebt nu genoeg gezien, jongens; 't is lang niet aardig en 't komt niet te pas ook, daar aanhoudend te blijven staan, en een ander ook niet eens een kijkje te gunnen; een ander heeft net zooveel recht als jelui.’</p>
<p>Het begon achter zoo rumoerig te worden, dat ik er tusschen uit zocht te komen, want ik dacht, dat het nog wel eens op ruzie zou kunnen uitdraaien. De straten waren vol, en iedereen was opgewonden. Iedereen, die had zien schieten, vertelde hoe het toegegaan was, en om elk van de verhalers stond een groote menigte saamgepakt, die hun halzen uitrekten om te luisteren. Een lange, schrale man, met sluik haar, een grooten witten hoogen hoed achter op zijn hoofd en een wandelstok in zijn hand, wees op den grond de plaatsen aan, waar Boggs en waar Sherburn gestaan hadden, en het volk volgde hem van de eene plek naar de andere; zij letten nauwkeurig op al wat hij deed, knikten met het hoofd om te toonen, dat ze het begrepen, bogen een weinig voorover en zetten hun handen in de zij om toe te zien als hij met zijn stok de plaatsen op den grond aan-</p><p>wees; vervolgens richtte de man zich op, op de plek waar Sherburn gestaan had, fronste de wenkbrauwen, trok den rand van zijn hoed over de oogen, en riep: ‘Boggs!’ en dan liet hij langzaam zijn stok zakken tot op een denkbeeldig mikpunt en zei ‘pang!’ waggelde achteruit, zei nogmaals ‘pang!’ en liet zich dan plat op zijn rug vallen. De menschen, die het geval hadden bijgewoond, zeiden dat hij het zeer goed nadeed; het was precies zoo gebeurd. Daarop haalden een dozijn mannen hunne flesschen voor den dag en onthaalden hem.</p>
<p>Ten slotte zei er iemand, dat Sherburn gelyncht diende te worden. In een oogenblik was iedereen het met hem eens; daarop gingen ze heen, schreeuwende als dollen, en als ze ergens een drooglijn zagen rukten ze die los, om ze voor het ophangen te gebruiken.</p>
</chapter>
<chapter id="22" name="Hoofdstuk XXII. Sherburn. - In afwachting van het paardenspel. - Verbazingwekkend geval in de manege. - Het hartroerende treurspel.">
<p>In dichte drom begaven ze zich naar Sherburn's woning, razend en tierend als Indianen, alles wat hun in den weg kwam werd omvergeloopen en vertrapt. Kinderen snelden hals over kop voor den troep uit en trachtten al schreeuwende uit de voeten te komen; voor elk raam langs den weg zag men tal van vrouwenhoofden en in iederen boom zaten negerjongens; over elke schutting gluurden meiden, en zoodra de troep naderde, stoven ze weg en maakten dat ze buiten het bereik kwamen. Tal van vrouwen en meisjes schreeuwden en maakten een misbaar, alsof ze doodbenauwd waren.</p>
<p>Voor het hek van Sherburn's woning stelden zij zich op, zoo dicht al ze maar op elkaar konden dringen en hooren en zien verging je van al het geraas en getier. Voor het huis lag een kleine tuin van twintig voet. Sommigen riepen: ‘Haal de heining omver! Haal de heining omver!’ Daarna volgde een geraas van rukken en smijten en daar lag ze, waarop de voorste rijen van de bende als golven naar binnen begonnen te dringen.</p>
<p>Maar nu vertoonde zich Sherburn op het dak van zijn kleine warande. Hij had een tweeloopsgeweer in de hand en vatte volkomen bedaard en vastberaden post, zonder een woord te zeggen. Het rumoer hield op en de golf deinsde terug.</p>
<p>Sherburn sprak nooit een woord - zoo stond hij ook nu daar en keek naar beneden. De stilte was vreeselijk drukkend en benauwend. Sherburn liet zijn blikken langzaam over de menigte weiden; en degene, die er door getroffen werd, trachtte wel even dien blik te doorstaan, maar dat ging niet; zij sloegen de oogen neer en keken beteuterd. Weldra begon Sherburn te glimlachen; niet op een aangename manier, maar zóó dat men een gevoel kreeg alsof men brood at met zand erin.</p>
<p>Daarop zei hij langzaam en vol minachting:</p>
<p>‘<i>Jelui</i> iemand lynchen! 't Is belachelijk. Hoe krijg je het in de hersens, dat je in staat zoudt zijn een <i>man</i> te lynchen! Omdat ge dapper genoeg zijt om arme, hulpelooze vrouwen, die hier doortrekken, te teren en met veeren te bestrooien, denk je daarom moed genoeg te bezitten om de hand te slaan aan een <i>man?</i> Een <i>man</i> is veilig onder tien duizend van uw slag - zoolang het maar dag is en ge hem niet van achteren kunt aanvallen.’</p>
<p>‘Of ik jelui ken? Ik ken je door en door. Ik werd geboren en opgevoed in het Zuiden, en heb gewoond in het Noorden; derhalve ben ik volkomen op de hoogte. Jelui zijn lafaards. In het Noorden laat ge u door ieder, die maar wil, vertrappen, en gaat dan naar huis om te bidden om een onderworpen geest. In het Zuiden heeft één man, geheel alleen, op klaarlichten dag een propvolle postkoets aangehouden en alle passagiers uitgeplunderd. Uwe nieuwsbladen noemen u een dapper volk, zoodat ge ten slotte denkt, dat ge werkelijk <i>dapperder</i> zijt dan eenig ander volk - terwijl ge precies <i>even</i> dapper zijt en volstrekt niet dapperder. Waarom hangen uwe jury's de moordenaars niet op? Omdat ze bang zijn dat de vrienden van den misdadiger hen in den rug zullen schieten, als het donker is - en ze zouden het doen ook.’</p>
<p>‘Daarom spreken ze altijd vrij; en dan gaat er 's nachts een <i>man</i> op uit, met een honderdtal gemaskerde lafaards achter zich, en lyncht den woesteling. Uwe fout is, dat ge geen man meegebracht hebt, dat vooreerst, en dan de tweede fout, dat ge niet in het donker en gemaskerd gekomen zijt. Je hebt een <i>stuk</i> van een man meegebracht - Buck Harkness, daar ginds - en als je hem niet gehad had om voor te gaan, zou je het bij schreeuwen gelaten hebben.</p>
<p>‘Jelui hadt geen lust om hier te komen. Je bent niet gesteld op moeite en gevaar. Maar als een <i>halve</i> man - zooals die Buck Harkness daar - schreeuwt: “Lyncht hem, lyncht hem!” dan durf je niet achter te blijven - uit vrees dat ge blijken zult te zijn wat ge zijt - <i>lafaards</i> - en daarom maak je dan een groot misbaar, en klamp je vast aan de rokspanden van den halven man, om hier te komen razen en tieren en het uit te schreeuwen wat voor groote dingen of je al niet doen zult. Het erbarmelijkste, wat er is, is een domme menigte; en een leger is eigenlijk ook een domme menigte; ze vechten niet uit aangeboren moed, maar met een moed, dien ze aan hun groote getalssterkte ontleenen en aan hunne officieren. Maar een domme hoop zonder een <i>man</i> aan het hoofd, is <i>nog meer</i> dan erbarmelijk. Wat <i>jelui</i> nu te doen staat is je staart te laten hangen, naar huis te gaan en in je hol te kruipen. Als er werkelijk wat te lynchen valt, dan zal het, volgens de manier van het Zuiden, in het donker geschieden; en als ze komen zullen ze hunne maskers meebrengen en ook een <i>man</i> Nu <i>ingerukt</i> - en neem je halven man mee’ - en terwijl hij dit zei, wierp hij het geweer over den linkerarm en haalde de haan over.</p>
<p>De menigte drong haastig naar achteren en ging naar alle kanten al tierend uiteen, en Buck Harkness drentelde achteraan en keek erg beteuterd. Ik had wel durven blijven staan, maar ik wilde niet.</p>
<p>Ik ging naar het paardenspel, slenterde aan den achterkant rond, totdat de bewaker voorbij was, en kroop toen onder het tentzeil door. Ik bezat nog mijn goudstuk van twintig dollars en ook eenig ander geld, maar ik vond het beter dat niet aan te spreken, omdat het niet te zeggen valt, hoe spoedig men er om verlegen kan geraken, zoo ver van huis en onder vreemden. Men kan niet te voorzichtig zijn. Ik heb er niets tegen geld te besteden aan paardenspellen, als het nu eenmaal niet anders kan, maar het is volstrekt niet noodig, er geld aan te <i>verkwisten</i>.</p>
<p>Het was werkelijk een groot paardenspel. Een allerprachtigst gezicht was het, toen ze allen kwamen binnenrijden, twee aan twee, telkens een heer en een dame naast elkaar, de mannen met niets meer aan dan broek en hemd, zonder schoenen of stijgbeugels, terwijl hunne hand op hun dij rustte dood kalm en gemakkelijk - er waren er zeker wel twintig - en elke dame zag er even lief en aanvallig uit, 't geleek wel een stoet wezenlijke koninginnen, en de kleeren die ze aanhadden kostten wel een millioen dollars, ze schitterden van diamanten. 't Was een prachtig gezicht; nooit heb ik zoo iets moois gezien. Daarna gingen ze boven op het paard staan en reden zoo de manege rond; de mannen keken steeds hooghartig en trosch en strak voor zich uit, maar de dames lachten allervriendelijkst, terwijl de rooskleurige kleedjes haar zacht en golvend om de heupen wapperden.</p>
<p>En al dansende ging het al sneller en sneller; eerst werd de eene voet in de lucht gestoken en dan de andere, de paarden helden al meer en meer over één kant en de pikeur draaide in het midden in het rond, al klappende met zijn zweep en ‘hi - hi!’ roepende, terwijl de clown hem achter zijn rug voor den gek hield; en eindelijk lieten allen de teugels los en elke van de dames zette de handen in de zij en iedere heer vouwde de armen over elkaar, en toen had je eens moeten zien hoe de paarden overhelden en beenen maakten! En nu sprongen ze de een na den ander in de manege, maakten een allerbevalligste buiging en verdwenen, en iedereen klapte als dol in de handen.</p>
<p>Er werden in het paardenspel de meest verbazingwekkende toeren gedaan; en telkens maakte de clown zulke grappen, dat de menschen zaten te schudden van lachen. De pikeur kon geen enkel woord tegen hem zeggen of dadelijk wist hij er wat op, en wel het gekste wat men maar bedenken kon; en hoe hij dat alles zoo spoedig en zoo van pas kon verzinnen, dat kon ik maar niet beprijpen. Wel, ik zou er zeker een jaar over hebben moeten peinzen. Ten slotte trachtte een dronken kerel in de manege te komen - hij wou eens rijden, zei hij; hij kon rijden tegen den beste, beweerde hij. Zij trachtten hem te overreden en buiten de manege te houden, maar hij wilde nergens naar luisteren, en de heele voorstelling stond er door stil. Toen begon het publiek hem toe te roepen en den draak met hem te steken, waardoor hij nog doller werd en ruzie begon te maken. Nu geraakte het publiek in opschudding en eenige mannen kwamen van hunne banken af naar de manege, onder het geroep: ‘Sla hem tegen den grond! Gooi hem eruit!’ en een paar vrouwen begonnen te huilen. Toen hield de pikeur een kleine toespraak en zei dat hij hoopte, dat er geen twist zou ontstaan en dat, als de man beloofde geen opschudding meer te zullen maken, hij hem zou laten rijden, indien hij meende op een paard te kunnen staan. Iedereen lachte en stemde er mee in, en de man nam het aan. In een wip was hij klaar, het paard begon te springen en te steigeren en rond te rennen, terwijl twee mannen van het circus het bij den teugel trachten tegen te houden en de dronken kerel aan zijn nek hing, en het schopte telkens achteruit en het gansche publiek stond op en juichte en lachte, dat de tranen hun over de wangen liepen. Maar, wat de mannen van het circus ook deden, ten laatste rukte het paard zich los, en daar ging het heen, in vollen ren de manege rond, terwijl die dronken lap nog maar steeds aan zijn nek hing, eerst aan den eenen kant met het eene been bijna langs den grond slepend, dan met het andere been aan den anderen kant, en de menschen waren dol van de pret. Doch ik vond het alles behalve grappig; ik beefde als een riet nu ik hem zoo in gevaar zag. Maar spoedig wist hij zich schrijlings omhoog te werken en de teugel te grijpen, terwijl hij van de eene zijde naar de andere waggelde; en een oogenblik later sprong hij op, liet den teugel vallen en daar stond hij! en het paard rende als dol in het rond. Hij stond daar zoo kalm en op zijn gemak, alsof hij nooit van z'n leven dronken was geweest - en toen begon hij zijn kleeren uit te trekken en ze van zich af te smijten. De stukken volgden zoo kort op elkaar, dat de lucht er van verduisterde en alles bij elkaar had hij wel zeventien kleedingstukken weg te gooien. En toen stond hij daar slank en lenig en zoo keurig netjes gekleed als men maar denken kon, en hij zette het paard met zijn karwats aan - en eindelijk sprong hij er af, maakte een buiging en danste naar de kleedkamer, en iedereen juichte en schreeuwde van genot en verbazing.</p>
<p>Toen zag de pikeur hoe hij bij den neus genomen was, en je hadt eens moeten zien hoe onnoozel hij keek. Wel, 't was iemand van zijn eigen personeel geweest! Hij had die grap geheel op zijn eentje bedacht en er niemand een woord van gezegd. Ik vond mijzelven al schaapachtig genoeg, dat ik me zoo had laten beet nemen, maar voor geen duizend dollars zou ik in de plaats van dien pikeur geweest zijn. 't Is mogelijk dat er nog grooter paardenspellen zijn, dan wat ik toen gezien heb, maar ik heb er nog nooit een aangetroffen. In elk geval was het meer dan goed genoeg voor <i>mij;</i> en zoodra ik het weer ergens aantref, kunnen ze stellig op mij rekenen.</p>
<p>Dienzelfden avond gaven wij <i>onze</i> voorstelling; doch er waren niet meer dan twaalf personen aanwezig; juist genoeg om de onkosten goed te maken. En telkens lachten ze, en dat maakte den hertog bijna dol; langzamerhand gingen allen weg vóór dat de voorstelling afgeloopen was, behalve één jongen, die in slaap was gevallen. De hertog zei nu, dat die schaapskoppen uit Arkansaw niet konden opklimmen tot Shakespeare; zij konden alleen genieten van lagere kunst - en misschien was zelfs een laf blijspel te hoog voor hen. Hij zou ze wel eens in hun zwak tasten. Den volgenden morgen nam hij een paar vellen grof papier en wat zwarte verf, maakte daarmee eenige biljetten en plakte die op verschillende plaatsen. De aanplakbiljetten luidden als volgt:</p>
<p>IN HET HEERENLOGEMENT! 
Voor drie avonden slechts! 
De wereldberoemde tooneelspelers 
David Garrick Junior! 
en 
Edmund Kean Senior! 
Van de Theaters van Londen en van het vasteland, 
in hun hartroerend drama: 
's KONING KAMELION 
of 
HET ONVERGELIJKELIJKE KONINGSDIER!!! 
Entreé 50 cents.</p>
<p>Geheel onderaan stond met vette letters:</p>
<p>Dames en kinderen worden niet toegelaten.</p>
<p>‘Ziedaar,’ zei hij, ‘als die regel niet pakt, dan ken ik Arkansaw niet!’</p>
</chapter>
<chapter id="23" name="Hoofdstuk XXIII. Beet genomen. - Vergelijkingen betreffende koningen. - Jim krijgt het heimwee.">
<p>Den geheelen dag was hij met den koning bezig een tooneel op te slaan, en ook een scherm en een rij kaarsen voor voetlichten gereed te maken; en des avonds was de zaal in een oogwenk stampvol menschen. Toen alle plaatsen bezet waren, bleef de hertog niet langer op de deur passen maar liep achterom en kwam zoo op het tooneel, waar hij zich voor het scherm plaatste en een kleine toespraak hield, waarin hij het aangekondigde treurspel ophemelde en vertelde, dat 't het hartroerendste was, wat er nog ooit was vertoond. Vervolgens begon hij te snoeven op Edmund Kean Senior, die er de hoofdrol in zou vervullen, en toen hij eindelijk ieders verwachting hoog genoeg had gespannen, haalde hij het scherm op, en terstond daarop kwam de koning op handen en voeten en geheel naakt aanhuppelen. Zijn geheele lichaam was beschilderd met ringvormige strepen van allerlei kleuren, zoo schitterend als die van een regenboog. En - doch laat ik verder maar over zijn uitmonstering zwijgen, 't was brutaal, maar toch allerzotst. De menschen vielen bijna om van 't lachen; en toen de koning ophield met zijn malle sprongen en achter de coulissen weghuppelde, ontstond er een stormachtig geroep en handgeklap, totdat hij weer terugkwam en opnieuw begon; en daarna lieten zij 't hem nog een derde maal overdoen. Zelfs een os zou in den lach geschoten zijn over de grimassen van dien ouden gek.</p>
<p>Daarop liet de hertog het scherm neer, boog voor het publiek, en zei, dat het verheven treurspel nog slechts twee avonden zou opgevoerd worden, wegens dringende verbintenissen te Londen, waar de plaatsen in Drury Lane reeds allen besproken waren; vervolgens maakte hij een tweede buiging en zei, dat, indien het hem gelukt mocht zijn hen te vermaken en te onderrichten tevens, hij hun zeer verplicht zou zijn, als zij het aan hunne vrienden wilden meedeelen en hen opwekken het treurspel te zien.</p>
<p>Een twintigtal stemmen riepen:</p>
<p>‘Wel, is het nu al uit? Is dat <i>alles?</i>’</p>
<p>De hertog antwoordde ‘ja.’ Maar toen had je de poppen aan 't dansen. Iedereen schreeuwde ‘mijn geld terug,’ en stond woedend op en wilde op het tooneel en op de tooneelspelers losstormen. Maar een welgedaan, net gekleed heer sprong op een bank en riep: ‘Wacht eens! Een woordje, heeren.’ Zij hielden stil om te luisteren. ‘We zijn beetgenomen - gruwelijk beetgenomen. Maar daarom hebben we, dunkt me, nog geen lust, om door de gansche stad uitgelachen te worden en te maken, dat het ons levenslang wordt nagehouden. Stellig niet. Wat we doen moeten, is kalm hier vandaan gaan, deze vertooning ophemelen, en de rest van de stad ook erin laten loopen! Dan zullen we allen in hetzelfde schuitje geraken. Begrijp je dat wel?’ (‘Ja, waarachtig, je hebt gelijk!’ riepen allen). ‘Wel nu dan - geen woord over de beetnemerij. Ga naar huis en raad iedereen aan het treurspel te gaan zien.’</p>
<p>Den volgenden dag hoorde men overal in de stad van niets anders spreken, dan van de prachtige tooneelvertooning. Dien avond liep de zaal weer stampvol en met dat publiek werd op dezelfde manier omgesprongen. Toen ik en de koning en de hertog weer op het vlot gekomen waren, hielden we een flinken avondmaaltijd; en toen het middernacht was geworden, moesten Jim en ik het vlot afduwen en naar het midden der rivier sturen, om het vervolgens twee mijlen beneden de stad weer te verbergen.</p>
<p>Den derden avond was de zaal weer propvol - en het waren nu geen nieuwe bezoekers, maar menschen die er de beide vorige avonden al geweest waren. Ik stond met den hertog bij de deur, en zag dat iedereen die binnenkwam, zijn zakken had volgepropt, of iets onder zijn jas had weggemoffeld; ook bemerkte ik, dat het alles behalve welriekende dingen waren. Ik rook vuile eieren bij de vleet, en rotte kool en dergelijke. Ik ging een oogenblik binnen, maar ik kon het er niet uithouden. Toen er eindelijk niet meer menschen in de zaal konden, gaf de hertog aan een kerel een kwartje om even voor hem op de deur te passen, liep toen achterom naar de deur van het tooneel, en ik hem na; maar zoodra wij den hoek om en in het donker waren, zei hij:</p>
<p>‘Stap flink door, totdat je tusschen de huizen uit bent, en zet het dan op een loopen naar het vlot, alsof de duivel je nazat!’</p>
<p>Ik deed zooals hij gezegd had, en hij deed eveneens. We bereikten het vlot te gelijker tijd, en in minder dan een paar seconden dreven we met den stroom mee. 't Was donker en stil en we hielden op het midden der rivier aan; niemand sprak een woord. Ik dacht, dat de arme koning door het publiek in een leelijk parket zou geraakt zijn; doch dat was volstrekt niet zoo; al spoedig kroop hij uit de hut te voorschijn, en zei:</p>
<p>‘Wel, is de oude den dans niet netjes ontsprongen, hertog?’</p>
<p>Hij was in 't geheel niet naar de stad geweest.</p>
<p>We ontstaken geen licht, voordat we omstreeks tien mijlen beneden het stadje waren. Toen heschen we onze lantaarn en hielden onzen avondmaaltijd, en de koning en de hertog lachten dat ze schudden over de manier, waarop ze dat volkje hadden beetgenomen.</p>
<p>‘Die uilskuikens, die domkoppen!’ zei de hertog. ‘<i>Ik</i> wist wel, dat de bezoekers van de eerste voorstelling hun mond zouden houden en er de andere stedelingen zouden laten inloopen; ook wist ik, dat zij ons den derden avond een poets wilden bakken, en meenden dat het nu <i>hun</i> beurt was. Welnu, <i>'t is</i> hun beurt, en ik zou wel ik weet niet wat willen geven, om eens te weten hoe zij het er afbrengen. Nu, ze kunnen er desnoods een picnic van maken - ze hebben genoeg proviand meegebracht.’</p>
<p>De schurken hadden op die drie avonden vierhonderd vijf en zestig dollars ontvangen. Nooit heb ik vroeger het geld zoo bij wagenvrachten zien binnenkomen als toen.</p>
<p>Toen zij ten slotte naar bed waren gegaan en lagen te snorken, zei Jim:</p>
<p>‘Vin-je de manier, waarop die koningen zich aanstellen, niet erg vreemd, Huck?’</p>
<p>‘Och neen,’ zei ik.</p>
<p>‘Werkelijk niet, Huck?’</p>
<p>‘Wel neen, het zit 'm immers in het ras. Ik houd het er voor, dat ze allen gelijk zijn.’</p>
<p>‘Maar, Huck, onze koningen hier zijn volmaakte schurken; dat zijn ze en anders niets; 't zijn volmaakte schurken.’</p>
<p>‘Nu ja, dat zeg ik ook; maar koningen zijn meestal schurken, ten minste voor zoover ik kan nagaan.’</p>
<p>‘Is dat zoo?’</p>
<p>‘Je moet er maar eens over lezen - dan zul je eens wat zien. Daar heb je Hendrik den Achtsten; wel, bij <i>hem</i> vergeleken is de onze een beschermheer van een Zondagsschool. En dan Karel de Tweede, en Lodewijk de Veertiende, en Lodewijk de Vijftiende, en Jacobus de Tweede en Richard de Derde en nog een menigte anderen Je moest den ouden Hendrik den Achtsten eens in zijn fleur gezien hebben; dat was me een lievertje! Elken dag huwde hij een andere vrouw, en den volgenden morgen liet hij haar het hoofd afslaan. Jij kent de koningen niet, Jim, maar ik ken ze; en dat oudje van ons is nog een van de besten, die ik ooit in de geschiedenis heb aangetroffen. Eens kreeg Hendrik het in zijn hoofd om ruzie te maken met ons land. Wat denk je dat hij deed - den oorlog verklaren? - Neen. Plotseling smijt hij te Boston al de thee overboord, zendt een onafhankelijkheidsverklaring de wereld in, en daagt hen uit om maar op te komen. Dat was <i>zijn</i> manier - nooit gaf hij iemand eenige kans. Hij had kwaad vermoeden tegen zijn vader, den hertog van Wellington. Wat deed hij? vroeg hij om opheldering? Neen - hij verdronk hem in een vat met wijn, als een kat Veronderstel eens dat men ergens, waar hij was, geld liet slingeren - wat deed hij dan? Hij eigende het zich toe. Stel, dat hij zich verbonden had iets te doen, en dat je hem betaalde en niet bleef zitten kijken, of hij 't wel deed - wat gebeurde er dan? Dan deed hij heel wat anders. Stel eens, dat hij zijn mond opende - wat dan? Wel, als hij hem niet heel spoedig weer dicht deed, vloog er een leugen uit. Zoo'n heer was die Hendrik, en als we met hem opgescheept waren in plaats van met onze koningen, dan zou die stad er nog vrij wat slechter zijn afgekomen. Ik wil niet zeggen dat de onze lammetjes zijn, want als je de bloote feiten nagaat, dan is dat volstrekt niet zoo; maar in elk geval hebben ze niets te beteekenen in vergelijking met <i>dien</i> ouden ram. Ik zeg maar, koningen zijn koningen, en je moet er een beetje van door de vingers zien. Dooreen genomen is het een vrij gemeen zoodje. 't Ligt voornamelijk aan hun opvoeding.’</p>
<p>‘Maar die eene van ons heeft zoo'n arme-lui's luchtje bij zich, Huck.’</p>
<p>‘Och, dat hebben ze allemaal, Jim. Daar kunnen <i>wij</i> niets aan doen.’</p>
<p>‘De hertog lijkt me nog al een geschikt man, in sommige opzichten.’</p>
<p>‘Ja, een hertog is weer anders. Maar toch is het verschil zoo heel groot niet. De onze is een tamelijk vreemd perceel voor een hertog. Als hij dronken is, zou iemand, die kortzichtig is, hem niet licht van een koning onderscheiden.’</p>
<p>‘Hoe het zij, ik verlang niet naar meer dan deze twee, Huck. 't Is al mooi genoeg zóó.’</p>
<p>‘Dat dunkt mij ook, Jim. Maar we hebben ze nu eenmaal op den hals gekregen en moeten bedenken wat ze zijn, we moeten wat door de vingers zien. Soms verlang ik erg naar een land, waar geen koningen zijn.’</p>
<p>Waartoe zou ik Jim verteld hebben, dat de onze geen wezenlijke koningen en hertogen waren? 't Zou nergens toe gediend hebben, en bovendien was het precies zooals ik zei; men kon ze niet van wezenlijke koningen onderscheiden.</p>
<p>Ik legde mij te slapen en Jim riep me niet wakker toen het mijn beurt was. Dat deed hij dikwijls. Als ik dan tegen het aanbreken van den dag wakker werd, zat hij met het hoofd tusschen de knieën gezakt in zich zelven te klagen en te treuren. Gewoonlijk nam ik er geen notitie van en liet hem stil begaan. Ik wist wel waar hij 't over had. Hij dacht aan zijn vrouw en zijn kinderen, die ver weg waren, hij was neerslachtig en had het heimwee, omdat hij vroeger nooit van huis was geweest; ook geloof ik, dat hij even gehecht was aan de zijnen als blanke menschen aan de hunnen. Het was wel niet natuurlijk, maar toch houd ik 't er voor, dat het zoo was. Hij zat dikwijls zoo te klagen en te treuren, 's nachts, als hij meende, dat ik sliep, en dan fluisterde hij: ‘Arme kleine Elisabeth! arme kleine Johnny! 't is wel hard; ik vrees dat ik je nooit, nooit zal weerzien’ Het was een erg goede neger, die Jim.</p>
<p>Ditmaal echter begon ik ongemerkt over zijn vrouw en zijn kinderen te praten; en eindelijk zei hij tot me:</p>
<p>‘Dat ik op het oogenblik zoo treurig gestemd ben, komt omdat ik daareven van gindschen oever iets hoorde als een slag, en dat deed me denken aan den tijd, toen ik mijn kleine Elisabeth zoo gemeen behandeld heb. Ze was nog niet eens vier jaar oud, toen ze het roodvonk kreeg en er erg slecht aan toe was; maar ze werd weer beter en op zekeren dag, dat ze zoo bij me stond, zei ik tot haar:</p>
<p>‘Doe de deur dicht,’ zei ik.</p>
<p>‘Ze deed 't niet, doch bleef staan en lachte tegen me. Dat maakte me dol, en nog eens zei ik, zeer luid:</p>
<p>‘Versta je me niet? - doe de deur dicht!’ zeg ik.</p>
<p>‘Weer bleef ze staan, en lachte tegen me. De gal liep me over.</p>
<p>‘Wacht eens,’ zei ik, ‘ik zal je <i>leeren</i> luisteren!’</p>
<p>‘En meteen gaf ik haar een klap om de ooren, dat ze suizebolde. Daarop liep ik naar de andere kamer en bleef daar ongeveer tien minuten; en toen ik terugkwam, stond de deur nog open en het kind stond op den drempel te pruilen, en de tranen rolden haar langs de wangen. Nu werd ik compleet woedend, ik wilde op het kind toeschieten, maar juist kwam er een windvlaag en sloeg de deur, die naar binnen openging, met een slag achter het kind dicht, en waarachtig, het kind verroerde zich nog niet! Ik raakte geheel van mijn stuk; ik voelde me zoo - zoo - ik weet zelf niet hoe ik mij gevoelde. Bevend opende ik zachtjes en langzaam de deur, stak mijn hoofd er door en riep toen plotseling, vlak achter mijn kind, boe! zoo hard ik maar kon. <i>Zij verroerde geen vin!</i> O, Huck, ik barstte in tranen uit, drukte haar in mijn armen en zei: ‘Ach, mijn arme, kleine meid! De goede God moge het den ouden Jim vergeven, want hijzelf zal het zich zijn leven lang niet vergeven! Ach, ze was doofstom, Huck, finaal doofstom - en ik had haar zoo ruw behandeld!’</p>
</chapter>
<chapter id="24" name="Hoofdstuk XXIV. Jim in koningskleeren. - Zij nemen een passagier op. - Het nemen van inlichtingen. - Familiesmart.">
<p>Tegen den avond van den volgenden dag legden we aan bij een kleine met wilgen begroeide landtong. Dicht in de buurt lag aan weerszijden van de rivier een dorp, en de hertog en de koning begonnen een plan te ontwerpen om in die plaatsen zaken te maken. Jim sprak den hertog aan en gaf te kennen, dat hij hoopte, dat het maar weinige uren zou duren, want het begon hem erg zwaar en hard te vallen, als hij zoo'n ganschen dag met touwen gebonden in de hut moest liggen, want, zie je, als we hem geheel alleen lieten, en niet knevelden, zou het er volstrekt niet naar uitzien, alsof hij een weggeloopen neger was. De hertog erkende, dat het inderdaad wel wat erg was, als men den ganschen dag gebonden moest liggen, en daarom zou hij er iets anders op verzinnen.</p>
<p>Hij was buitengewoon slim, die hertog, en spoedig had hij er iets op gevonden. Hij trok Jim het costuum van Koning Lear aan - een lange sitsen tabberd en een pruik en baard van wit paardenhaar; daarna nam hij zijn tooneelkleursel en beschilderde Jim's gelaat, handen, ooren en hals met een dof blauwe loodkleur, zoodat hij er uitzag als iemand, die negen dagen geleden verdronken is. 't Was verschrikkelijk om aan te zien. Vervolgens schreef de hertog op een plankje:</p>
<p><i>Zieke Arabier - doet niemand kwaad zoolang hij goed bij zijn hoofd is.</i></p>
<p>Dat plankje spijkerde hij tegen een lat en zette die overeind, vier of vijf voet van de hut af. Jim was erg in zijn schik. Hij zei, dat het heel wat beter was dan gedurende een paar jaar dag aan dag gebonden te liggen, telkens bevende van angst als er eenig geluid werd gehoord. De hertog zei hem, dat hij het zich maar gemakkelijk moest maken, en zoodra er iemand in de buurt kwam rondsnuffelen, moest hij uit de hut te verschijn springen, zich een beetje woest aanstellen en een gebrul aanheffen als van een wild dier, dan zouden ze zich zeker wel uit de voeten maken en hem met rust laten. Dat was lang zoo gek niet bedacht. Nu, hij zag er dan ook nog veel verschikkelijker uit dan een doode.</p>
<p>De schurken wilden het Onvergelijkelijk Koningsdier weer opvoeren, omdat er weinig onkosten aan verbonden waren, maar zij durfden het toch niet goed aan, omdat de mare ervan misschen ook reeds tot hier was doorgedrongen. Ze konden maar geen plan vinden, dat hun voldeed; daarom zei de hertog eindelijk, dat hij zich een poos wilde verwijderen en een uur of twee zijn gedachten erover laten gaan, om te zien of hij van het eene dorp niet het een of ander kon te weten komen. De koning verklaarde, dat hij zich naar het andere dorp zou begeven, zonder een bepaald plan, maar zich geheel verlatende op de voorzienigheid - waarmee hij zeker den duivel bedoelde. Op de plaats, waar we het laatst hadden stil gehouden, hadden we allen nieuwe kleeren aangeschaft; de koning trok nu de zijne aan, en zei me, dat ik de mijne ook moest aandoen. Natuurlijk deed ik het. De koning stak geheel in 't zwart, en hij zag er inderdaad deftig uit. Nooit had ik geweten, dat kleeren zoozeer den man maken. Vroeger had hij er uitgezien als de gemeenste oude schooier, die er liep; maar als hij nu zijn nieuwen wit kastoren hoed afnam en met een vriendelijken glimlach een buiging maakte, zag hij er zoo voornaam en eerwaardig uit, alsof hij zoo regelrecht uit de ark kwam, en mogelijk wel de oude Leviticus zelf was. Jim maakte de boot schoon en ik nam de roeispaan ter hand. Omstreeks drie mijlen boven de stad lag een groote stoomboot voor den wal - ze had er reeds een paar uur gelegen om vracht in te nemen.</p>
<p>‘Nu ik zoo netjes gekleed ben,’ zei de koning, ‘was het misschien beter als ik uit St. Louis of Cincinnati, of een andere groote plaats aankwam. Roei eerst naar de stoomboot, Huck-</p><p>leberry; dan zullen we daar vandaan ons naar het dorp begeven.’</p>
<p>Dat behoefde hij me geen tweemaal te zeggen. Ik bereikte den oever een halve mijl boven het dorp, en liet me toen langs den steilen kant in het doode water voordrijven. Al spoedig zagen we een dorpsjongen met een onnoozel gezicht op een blok hout zitten en zich het zweet van het gezicht wisschen, want het was buitengemeen warm; hij had twee zware reiszakken bij zich.</p>
<p>‘Houd met den kop op den wal aan,’ zei de koning. Ik deed het. ‘Waar moet je heen, jonge vriend?’</p>
<p>‘Naar de stoomboot, die op Orleans vaart.’</p>
<p>‘Kom dan maar aan boord,’ zei de koning. ‘Wacht even, mijn knecht zal je die reiszakken helpen dragen. Kom, vlug wat, help dien mijnheer eens, Adolphus,’ - waarmee hij mij bedoelde.</p>
<p>Ik deed het, en daarop voeren we met ons drieën verder. De jongen was erg dankbaar, want het was een hondebaantje, zei hij, met zulk warm weer zoo'n vracht te sjouwen. Hij vroeg den koning waar hij heen ging, deze zei hem, dat hij de rivier was afgekomen en vanmorgen bij het dorp aan de overzijde was aangeland, en nu was hij op weg om een oud vriend te bezoeken, die een paar mijlen verderop een boerderij had.</p>
<p>‘Toen ik u eerst zag,’ zei de knaap, ‘dacht ik bij mijzelven: ‘Dat is stellig mijnheer Wilks, nu hij komt ook maar juist op het nippertje Maar daarop zei ik: “Neen, ik geloof toch niet, dat hij het is, want hij zou wel niet de rivier op roeien.” Gij zijt het immers niet, is 't wel?’</p>
<p>‘Neen, mijn naam is Blodgett - Alexander Blodgett - de eerwaarde heer Alexander Blodgett zou ik eigenlijk moeten zeggen, want ik behoor tot de nederige dienaren des Heeren. Maar dat doet er niet toe, toch spijt het me, dat mijnheer Wilks niet bijtijds op de boot is gekomen en daardoor misschien in ongelegenheid is geraakt - wat ik niet hoop.’</p>
<p>‘Och neen, een geldelijk verlies is het niet voor hem, want wat hem toekomt zal hij toch wel krijgen; maar nu kan hij zijn broer Peter niet zien sterven - waar hij misschien zelf niet zooveel om geeft - maar zijn broeder zou er alles ter wereld voor gegeven hebben, om hem nog eens te zien, voordat hij stierf; al drie weken lang heeft hij nergens anders over gesproken; sinds zij als jongens zamen speelden, heeft hij hem niet meer gezien - en evenmin lijn broeder William - den doofstomme, die nu ongeveer dertig of vijf en dertig jaar oud is. Peter en George waren de eenigen, die naar deze streken getrokken zijn; George was de getrouwde broeder; hij en zijn vrouw zijn verleden jaar beiden gestorven. Nu zijn Harvey en William de eenig overgeblevenen; en, zooals ik zei, zijn ze niet bijtijds hier aangekomen.’</p>
<p>‘Heeft men hun tijding gezonden?’</p>
<p>‘Welzeker; een paar maanden geleden, toen Peter pas ziek geworden was; want Peter had gezegd, dat hij precies een gevoel had, alsof hij ditmaal niet weer beter zou worden. Nu was hij vrij oud, en de dochters van George waren nog te jong, dan dat hij er veel gezelschap aan had, behalve Mary Jane, met dat roode haar; en daardoor gevoelde hij zich na den dood van George en diens vrouw erg verlaten, en gaf niet veel meer om zijn level,. Hij koesterde een onuitsprekelijk verlangen om Harvey te zien - en William ook, wat dat betreft - omdat hij een van die menschen was, die er maar niet toe kunnen komen een testament te maken. Hij liet een brief achter voor Harvey, en zei dat hij daarin geschreven had waar zijn geld verborgen lag, en hoe hij verlangde dat de rest van zijn vermogen zou verdeeld worden, opdat de dochters van George geborgen zouden zijn - want George zelf had. niets nagelaten. En die brief is alles wat men hem op schrift heeft kunnen doen brengen.’</p>
<p>‘En waarom zou Harvey niet komen? Waar woont hij?’</p>
<p>‘Hij woont in Engeland - te Sheffield - hij preekt daar - nog nooit is hij hier in het land geweest. Hij heeft niet al te veel tijd - en misschien heeft hij den brief niet eens ontvangen.’</p>
<p>‘Hoe jammer, hoe jammer dat hij niet heeft mogen leven, totdat hij zijn broeders had teruggezien, die arme tobberd. En je gaat naar Orleans, zeg je?’</p>
<p>‘Ja, maar dat is nog niet alles. Aanstaanden Woensdag ga ik scheep naar Rio-Janeiro, waar mijn oom woont.’</p>
<p>‘Dat is een heele reis. Maar 't moet toch wel aardig zijn; ik zou best mee willen gaan. Is Mary de oudste? Hoe oud zijnde anderen?’</p>
<p>‘Mary Jane is negentien, Suzanna vijftien, en Johanna omstreeks veertien - de laatste is degene, die zich druk maakt met goede werken en een hazenlip heeft.’</p>
<p>‘Die arme kinderen! zoo alleen achtergelaten te worden in de koude wereld.’</p>
<p>‘Nu, ze konden er nog erger aan toe zijn De oude Peter had vele vrienden, en die zullen ze wel onder hunne bescherming nemen. Daar heb je Hobson, de Doopsgezinde predikant; en de deken Lot Hovey, en Ben Rucker, en Abner Shackleford, en Levi Bell den rechtsgeleerde; en dan dokter Robinson, en hunne vrouwen, en de weduwe Bartley en - nu ja, er zijn er een menigte; maar de genoemden zijn degenen met wie die Peter de beste maatjes was, en over wie hij wel eens een woordje inlaschte, als hij naar huis schreef; Harvey zal dus weten waar hij vrienden kan vinden, als hij hier komt.’</p>
<p>De oude man bleef hem maar aanhoudend vragen doen, totdat hij eindelijk den jongen geheel had uitgehoord. Ik ben overtuigd, dat hij omtrent iedereen en alles in die stad inlichtingen inwon en vooral omtrent de Wilkses; omtrent de zaken van Peter - die een leerlooier was; omtrent George - die een timmerman was; omtrent Harvey - die predikant was bij de dissenters; en zoo al verder. Vervolgens zei hij:</p>
<p>‘Waarom ben je de stoomboot zoo'n eind weg te gemoet geloopen?’</p>
<p>‘Omdat het een groote stoomboot op Orleans is en ik vreesde, dat hij ginds niet zou aanleggen. Als ze diep geladen zijn, stoppen zij niet op elk geroep. Een boot van Cincinnati doet dat wel, maar dit is er een van St. Louis.’</p>
<p>‘Was Peter Wilks in goeden doen?’</p>
<p>‘O zeker, hij zat er goed bij. Hij had huizen en land, en men houdt het er voor, dat hij drie of vier duizend dollars aan gereed geld ergens verborgen heeft.’</p>
<p>‘Wanneer zei je ook weer dat hij gestorven is?’</p>
<p>‘Ik heb 't nog niet gezegd, maar 't was gisteravond.’</p>
<p>‘Dus morgen begrafenis?’</p>
<p>‘Ja, omstreeks den middag.’</p>
<p>‘Ja, ja, 't is zeer treurig; maar we moeten vroeg of laat allen dien weg op. We behooren er dus voor te zorgen, dat we voor den aftocht gereed zijn; dan zal het nog 't best met ons afloopen.’</p>
<p>‘Ja, mijnheer, dat is wel 't beste. Moeder zei dat ook altijd.’</p>
<p>Toen wij de stoomboot bereikten, was ze bijna gereed met laden en zou weldra wegvaren. De koning sprak volstrekt niet van aan boord gaan, zoodat ik de kluts geheel en al kwijt raakte. Toen de boot vertrokken was liet de koning me nog een mijl hooger op roeien naar een eenzame plek; daar ging hij aan wal en zei:</p>
<p>Keer nu onmiddellijk terug en haal den hertog hierheen en ook de nieuwe reiszakken. Als hij soms naar den overkant gegaan is, steek dan over en zoek hem op. Zeg hem dat hij zich onverwijld hierheen moet begeven. Maak nu dat je weg komt.’</p>
<p>Ik begreep wel wat <i>hij</i> in den zin had; maar ik zei er natuurlijk niets van. Toen ik met den hertog terugkwam, verborgen we de boot en daarna gingen zij op een blok hout zitten en de koning vertelde hem alles, precies zooals de jongen het hem gezegd had - woordelijk zelfs. En terwijl hij hiermee bezig was, trachtte hij als een Engelschman te spreken; en dat ging vrij goed, voor zoo'n lompen vlegel. Ik kan het hem niet nadoen, en daarom zal ik het ook maar niet probeeren; maar hij deed het werkelijk vrij goed. Eindelijk zei hij:</p>
<p>‘Wat dunkt je van den doofstomme, Bilgewater?’</p>
<p>‘Laat dat maar aan mij over,’ zei de hertog. Op de planken heb ik meermalen voor doofstomme gespeeld.’</p>
<p>Zij bleven nu wachten op een stoomboot.</p>
<p>'s Namiddags kwamen er een paar kleine booten langs, maar de plaatsen waar ze vandaan kwamen, waren niet veraf genoeg; eindelijk kwam er een groote opzetten, en die riepen ze aan. Ze zond haar jol uit en we gingen aan boord; de boot was uit Cincinnati; en toen zij hoorden, dat we slechts een mijl of vier, vijf wenschten mee te varen, begonnen ze te razen en te vloeken en zeiden, dat ze ons niet aan wal wilden zetten. Maar de koning hield zich bedaard.</p>
<p>‘Als nu de heeren goed vinden,’ zei hij, ‘een dollar per hoofd te betalen, voor het op- en afbrengen met de jol, dan kan een stoomboot hen, dunkt me, gerust meenemen, zou 't niet?’</p>
<p>Nu spraken ze een toontje lager en zeiden dat het goed was; en toen we bij het dorp gekomen waren, zetten ze ons met de jol aan wal. Een paar dozijn menschen kwamen toeschieten, zoodra zij de jol zagen naderen, en toen de koning zei:</p>
<p>‘Kan een van de heeren mij ook zeggen, waar mijnheer Peter Wilks woont?’ keken zij elkaar aan en knikten met het hoofd, alsof ze zeggen wilden: ‘Wat zal ik je antwoordent’ Daar zei een hunner op zachten, vriendelijk toon:</p>
<p>‘Het spijt me mijnheer, maar wij kunnen u alleen zeggen, waar hij tot gisteravond gewoond heeft.</p>
<p>Plotseling liet de gemeene oude kerel zijn reiszak vallen, viel den zegsman om den hals, drukte zijn kin op diens schouder, schreide erbarmelijk en zei:</p>
<p>‘Helaas, helaas! onze arme broeder - dood, en wij hebben hem niet eens meer gezien; o, dat is hard, te hard!’</p>
<p>Daarop wendde hij zich al snikkende om, maakte op de vingers allerlei eigenaardige teekens tegen den hertog en waarachtig, ook <i>hij</i> liet zijn reiszak vallen en barstte in tranen uit. De twee bedriegers waren toch de doortrapste schoeljes, die ik ooit ontmoet heb.</p>
<p>De menschen drongen om hen heen, en waren met hen begaan; zij uitten allerlei vriendelijke woorden, droegen de reiszakken voor hen den heuvel op, ondersteunden ze en lieten ze uitschreien, vertelden den koning alles omtrent de laatste oogenblikken van zijn broeder, wat de koning weer op zijn vingers aan den hertog oververtelde, en beiden maakten over den dood van den leerlooier een misbaar, alsof zij de twaalf apostelen verloren hadden. Als ik ooit zoo iets beleefd heb, mag ik een neger zijn. 't Was genoeg om te maken, dat iemand zich schaamde over het menschelijk geslacht.</p>
</chapter>
<chapter id="25" name="Hoofdstuk XXV. Zijn ze daar? - Er wordt een lofzang gezongen. - Dat kunnen we nu wel missen. - Een eerbiedwaardige overeenstemming. - Begrafenismaaltijden. - Een slechte woordverklaring.">
<p>Binnen weinige oogenblikken was het nieuws in de stad verspreid, en van alle kanten zag men menschen toeschieten, terwijl sommigen onder het loopen hun jas aantrokken. Weldra waren we door een groote menigte omgeven en er heerschte een leven, alsof er een regiment soldaten aankwam. Voor deuren en ramen stond alles vol; en elk oogenblik hoorde men iemand over een schutting roepen:</p>
<p>‘Zijn ze daar?’</p>
<p>En dan antwoordde de een of ander onder het draven door:</p>
<p>‘Ja zeker ze zijn er.’</p>
<p>Toen we bij het huis kwamen, was de straat er voor opgepropt met menschen, en de drie meisjes stonden in de deur. Mary Jane had werkelijk rood haar, maar dat hindert niet, ze was toch heel mooi, en haar oogen en haar gelaat glinsteren van blijdschap, dat haar ooms gekomen waren. De koning breidde zijn armen uit, en Mary Jane viel hem om den hals, en de hazenlip viel den hertog om den hals en toen kregen zij het op haar zenuwen! Bijna iedereen, vooral de vrouwen, schreiden van blijdschap bij het aanschouwen van de ontmoeting, waarnaar zoo reikhalzend was uitgezien.</p>
<p>Daarop stootte de koning den hertog stilletjes aan - ik zag het duidelijk - en vervolgens keek hij rond en zijn oog viel op de doodkist, die in een hoek op twee stoelen stond. Hij en de hertog legden de eene hand op elkaars schouder, hielden de andere hand voor de oogen en stapten zoo langzaam en plechtig naar de kist. Iedereen trad achteruit om voor hen plaats te maken, het gepraat en het leven hield op ‘sst!’ werd er geroepen, en alle mannen namen den hoed af en lieten het hoofd zakken; men kon een speld hooren vallen. En toen ze daar zoo stonden, bogen zij zich over de kist en keken er in, en daarop barsten ze zoo hevig in tranen uit, dat men hen wel te Orleans kon hooren; zij vielen elkaar om den hals en hingen met de kinnen over elkaars schouder; en gedurende drie of vier minuten snikten en weenden ze, zooals ik het nog nooit van mannen gezien had. Ze gaven elkaar niets toe; er lagen geheele plassen op den vloer. Een hunner plaatste zich vervolgens aan de eene zijde van de kist, en de ander aan de andere zijde, daarna knielden ze weer, lieten het voorhoofd op de kist rusten en begonnen zacht te bidden. Dat had een aangrijpende uitwerking op de verzamelde menigte, iedereen werd geroerd en begon in stilte of overluid te snikken - de arme meisjes ook; de vrouwen, die 't meest dichtbij stonden, gingen naar de meisjes toe zonder een woord te zeggen, kusten haar plechtig op het voorhoofd, legden haar daarna de handen op het hoofd, sloegen den blik ten hemel, terwijl de tranen haar langs de wangen biggelden, barstten in snikken uit en gingen dan heen, om aan haar buurvrouw een beurt te geven. Nooit heb ik zoo iets misselijks gezien.</p>
<p>Eindelijk stond de koning op, trad een weinig naar voren, vermande zich en hield met trillende stem een toespraak, die telkens door snikken en tranen werd afgebroken. Hij zei, dat het voor hem en voor zijn broeder een zware slag was, den overledene te moeten missen en hem niet eens meer levend aanschouwd te hebben, na zulk een verre reis van vier duizend mijlen; hunne smart werd echter zeer verzacht en gelenigd door de betoonde belangstelling en de geheiligde tranen, en daarom bedankte hij hen ook namens zijn broeder van ganscher harte, want met hun mond konden ze het niet, daar woorden veel te zwak en te koud waren, en al dergelijke leuterpraat meer, totdat men ervan begon te walgen; ten slotte prevelde hij een zalvend Amen, wendde zich af en begon opnieuw allerverschrikkelijkst te weenen.</p>
<p>Nauwelijks waren de woorden aan zijn mond ontsnapt of iemand uit de menigte hief een lofzang aan en de overigen vielen uit alle macht in, zoodat men een hartverheffende indruk kreeg, evenals. tegen het uitgaan van de kerk. Muziek is werkelijk veredelend; en na al die zieleprijs, is er niets wat meer opfrischt en zoo aangenaam klinkt.</p>
<p>Daarop zette de koning zijn kaken weer aan 't werk, en zei: dat het hem en zijne nichtjes zulk een genoegen zou doen, indien eenige van de beste vrienden der familie dien avond met hen den maaltijd wilden blijven gebruiken, en de asch van den overledene eer aandoen. Als zijn arme broeder, die daar neerlag, nog kon spreken, wist hij wel, wie hij zou noemen, want er waren namen, die hem het meest dierbaar waren en waarvan hij dikwijls melding maakte in zijne brieven; en wel de volgende: De eerwaarde heer Hobson, en de deken Lot Hovey, en de heer Ben Rucker, en Abner Shackleford, en Levi Bell, en dokter Robinson, en hunne vrouwen, en de weduwe Bartley.</p>
<p>De eerwaarde heer Hobson en dokter Robinson waren buiten de stad samen aan 't jagen; dat wil zeggen, de dokter was bezig een zieke naar de andere wereld te helpen, en de predikant trachtte hem den rechten koers uit te sturen. De rechtsgeleerde Bell was naar Louisville voor zaken. Maar de overigen waren aanwezig, en dus kwamen ze allen den koning de hand drukken, hem bedanken en met hem spreken; daarna gaven zij ook den hertog de hand en zeiden wel niets, maar schudden met een meewarig lachje het hoofd als een troep waterhoofden, terwijl hij op zijn vingers allerlei teekens maakte en voortdurend ‘goo-goo-goo-goo-goo’ riep, als een kind dat nog niet kan praten.</p>
<p>De koning wauwelde maar door, en vroeg naar iedereen en naar alles in de stad, steeds met bijvoeging van den naam, en hij sprak over allerlei dingen, die er te eeniger tijd in de stad gebeurd waren, hetzij met de familie van George, of met Peter; altijd legde hij er klem op, dat Peter er hem over geschreven had, maar dat was een leugen; al wat hij wist, had hij vernomen van dien onnoozelen hals, dien we naar de stoomboot gevaren hadden.</p>
<p>Toen haalde Mary Jane den brief voor den dag, dien haar vader had achtergelaten, en de koning las dien overluid voor en bevochtigde hem met zijne tranen. Daarin werd het woonhuis en drie duizend dollars in goud, aan de meisjes vermaakt; en de looierij (een zeer bloeiende zaak) met de overige huizen en het land (ter waarde van omstreeks zeven duizend dollars) en drie duizend dollars in goud kwamen aan Harvey en William; ook werd er in vermeld, waar de zes duizend dollars gereed geld verborgen lagen, namelijk beneden in den kelder. De beide bedriegers gingen nu het geld halen om alles onder hun bereik te hebben; en mij werd bevolen met een kaars mee te gaan. Wij sloten de kelderdeur achter ons, en toen zij den zak gevonden hadden, schudden ze hem op den vloer uit; het was een mooi gezicht, al die goudstukken. Je hadt de oogen van den koning eens moeten zien glinsteren! Hij klopte den hertog op den schouder, en zei:</p>
<p>‘Wel, als <i>dit</i> nog niet de moeite waard is, dan weet ik 't niet! Wat zeg je er van, hertogje, dat is nog wat anders dan het “Onvergelijkelijke Koningsdier,” is 't niet?’</p>
<p>De hertog vond het ook. Zij lieten de goudstukken door de vingers glijden en lieten ze op den vloer klinken; en de koning zei:</p>
<p>‘Praatjes hebben niets te beteekenen; maar broeders te zijn van een overleden rijk man, en vertegenwoordigers van vreemde erfgenamen, die achtergebleven zijn, dat is net een kolfje naar onze hand, he? Dat komt er nu van, als men op de voorzienigheid vertrouwd. Op den duur is dat nog het beste. Ik heb alles al beproefd, maar iets beters is er niet.’</p>
<p>Een gewoon mensch zou tevreden geweest zijn met zoo'n grooten hoop, en ze op goed vertrouwen aangenomen hebben; maar zij niet, zij moesten het natellen. Ze gingen aan 't tellen, en daar bleek het, dat er vierhonderd-vijftien dollars te weinig waren. De koning zei:</p>
<p>‘Wel verduiveld! wat zou hij toch met die vierhonderd-vijftien dollars aangevangen hebben?’</p>
<p>Ze tobden er een poos over, en zochten er overal naar, doch daarop zei de hertog:</p>
<p>‘Och kom, de man was erg ziek, en misschien heeft hij zich verteld - dat zal 't wel wezen. We moesten er maar geen melding van maken en er over stilzwijgen. We kunnen het best missen.’</p>
<p>‘O ja, wat dat betreft, we kunnen het best missen, maar de <i>rekening</i>, zie je, daar zit ik mee. We moeten hier open kaart spelen en overal mee voor den dag komen, weet je. We moeten dit geld bovën brengen en voor aller oogen natellen - daardoor wordt alle kwaad vermoeden uit den weg geruimd. Maar als de overledene nu zegt dat er zes duizend dollars zijn, begrijp je, dan kunnen wij niet. -</p>
<p>‘Wacht eens.’ zeide de hertog. ‘Laten we het ontbrekende aanvullen’ - en meteen haalde hij eenige goudstukken uit zijn zak.</p>
<p>‘Dat is een prachtig idee, hertog - je bent toch een verduiveld slimme rot,’ zei de koning. ‘Nu helpt, waarlijk, dat oude Onvergelijkelijke Koningsdier ons weer uit den brand’ - en ook hij haalde eenige goudstukken uit zijn zak en zette die op stapeltjes.</p>
<p>Het kostte hun heel wat moeite maar ze kregen toch de zes duizend vol.</p>
<p>‘Nu heb ik nog een ander idee,’ zei de hertog. Laten we naar boven gaan, het geld voortellen en het dan <i>aan de meisjes geven</i>.’</p>
<p>‘Wel allemachtig, hertog, laat ik je eens omhelzen! Dat is het verrukkelijkste idee, dat ooit in iemand is opgekomen. Zoo'n verbazend verstandige kop als jij hebt, heb ik nog nooit aangetroffen. Dat is een kapitale zet, die zal eerst uitwerking hebben! Laat ze nu maar opkomen met hun mistrouwen, als ze lust hebben - deze zet doet alles te niet.’</p>
<p>Toen we boven gekomen waren, schaarden allen zich aan de tafel; de koning telde het geld voor en zette het op stapeltjes, op elk stapeltje driehonderd dollars - twintig nette hoopjes. Iedereen keek er even begeerig naar. Daarna deden ze alles weer in den zak, en ik zag den koning zich in postuur zetten om weer een toespraak te houden.</p>
<p>‘Gij allen, mijne vrienden,’ zeide hij, ‘mijn broeder, die ginds zielloos neerligt, heeft edelmoedig gehandeld ten opzichte van degenen, die achtergebleven zijn in de vallei der smarten. Hij heeft edelmoedig gehandeld ten opzichte van deze kleine lammeren, die hij liefhad en beschermde, en die vader en moeder verloren hebben. Ja, wij die hem kenden, weten dat hij zich jegens haar nog edelmoediger zou hebben betoond, indien hij niet bevreesd was geweest zijn dierbaren William en mij leed te veroorzaken. Mij dunkt, daar valt niet aan te twijfelen. Welnu dan, zouden wij geen onteerde broeders zijn, als we hem op een tijd als deze tegenstreefden? En wat zou men zeggen van ooms, die op een tijd als deze zulke arme, lieve lammeren, die hij liefgehad heeft, konden bestelen - ja; <i>bestelen</i>, zeg ik. Als ik William goed ken - en dat geloof ik - maar - laat ik het hem eens vragen.’ Hij wendde zich om en begon op zijn vingers een menigte teekens tegen den hertog te maken; de hertog keek een tijd lang onnoozel en dom naar hem, totdat hij plotseling diens meening scheen te vatten, waarop hij op den koning toeschoot, terwijl hij van louter blijdschap goo-goo riep; en hij omhelsde hem wel vijftienmaal achter elkaar. Daarop zei de koning: ‘ik wist het wel; mij dunkt, <i>dit</i> zal iedereen overtuigen van de gevoelens, die <i>hij</i> omtrent de zaak koestert. Ziehier Mary Jane, Suzanna, Johanna, neemt dit geld -neemt <i>alles</i>. Het is een geschenk van hem, die ginds koud maar vreugdevol neerligt.’</p>
<p>Mary Jane naderde hem en Suzana en de hazenlip liepen naar den hertog, en toen volgde er een omhelzen en kussen, zooals ik het nog nooit gezien heb. En allen drongen zich met de tranen in de oogen om hen heen, en schudden deze bedriegers allerhartelijkst de hand, terwijl zij voortdurend uitriepen:</p>
<p>‘O, gij <i>dierbare</i>, brave zielen! - hoe onbegrijpelijk lief zijt gij!’ Weldra begonnen nu allen weer over den overledene te praten, hoe goed hij was, hoezeer hij zou gemist worden, en dergelijke meer, en na een heele poos kwam een stevig knokige man de deur binnen en bleef zonder iets te zeggen staan luisteren en rondkijken; en niemand zei iets tegen hem, om dat de koning juist aan 't spreken was en allen gespannen zaten te luisteren. De koning was juist midden in een zin en zei:</p>
<p>‘- daar zij allen bijzondere vrienden zijn van den overledene. Daarom zijn zij voor hedenavond uitgenoodigd; maar morgen moeten <i>allen</i> komen - iedereen; want hij had achting voor iedereen, en had iedereen lief, en dus is het wenschelijk dat de begrafenismaaltijd een openbaar karakter draagt.’</p>
<p>En zoo wauwelde hij maar door; het scheen wel, dat hij zichzelven gaarne hoorde praten, en elk oogenblik kwam hij terug op dien begrafenismaaltijd, totdat de hertog het niet langer kon uithouden; hij schreef op een stukje papier, <i>lijkplechtigheid</i>, oude gek, vouwde het op, begon goo-goo te roepen en overhandigde het hem over de hoofden van het gezelschap heen. De koning las het, stak het in zijn zak en vervolgde:</p>
<p>‘Die arme William, hoe bedroefd hij ook is, zijn <i>hart</i> zit altijd op de rechte plaats. Hij vraagt me, iedereen tot de begrafenis uit te noodigen - hij zou hen gaarne allen begroeten. Maar hij behoeft er zich niet bezorgd over te maken - ik was juist bezig het te doen.’ Daarop leuterde hij weer doodbedaard verder en verviel nu en dan weer tot zijn begrafenismaaltijd, evenals te voren. En toen hij het voor de derde maal gedaan had, zeide hij:</p>
<p>‘Ik zeg begrafenismaaltijd, niet omdat dat de gebruikelijke term is, want dat is niet zoo - gewoonlijk spreekt men van lijkplechtigheid - maar omdat begrafenismaaltijd de juiste benaming is. Lijkplechtigheid is niet meer in gebruik in Engeland - dat is voorbij. We zeggen tegenwoordig begrafenismaaltijd, in Engeland. Dat is beter ook, omdat het de zaak meer nauwkeurig aanduidt. En toen beproefde hij door afleiding uit het Grieksch en Hebreeuwsch het zoo te draaien, dat het woord de beteekenis kreeg van openbare begrafenis.’</p>
<p>De knokige man lachte hem in zijn gezicht uit, wat ieders ontwaardiging opwekte. ‘Wel, dokter!’ riepen allen, en Abner Shackleford zei:</p>
<p>‘Maar Robinson, heb je dan het nieuws nog niet gehoord? Dat is Harvey Wilks’</p>
<p>De koning glimlachte van blijde verrassing, stak de handen uit en riep:</p>
<p>‘Is dat nu mijn broeders waarde vriend en geneesheer? Ik -’</p>
<p>‘Blijf met je handen van mijn lijf!’ zei de dokter. ‘Jij spreekt als een Engelschman - niet waar? Nu, 't is de slechtste navolging, die ik ooit gehoord heb. Jij zoudt Peter Wilks' broer zijn? Je bent een bedrieger, dat ben je!’</p>
<p>Toen hadt je ze moeten zien kijken! Zij drongen zich 'om den dokter heen, trachtten hem tot bedaren te brengen, hem alles uit te leggen en te vertellen, hoe Harvey wel op veertig manieren bewezen had, dat hij werkelijk Harvey was, dat hij iedereen bij naam kende, tot zelfs de namen der honden; en zij smeekten hem dringend het gevoel van Harvey en van de arme meisjes niet te kwetsen, en zoo al meer. Maar het hielp niet, de dokter bleef aan 't razen, en zei, dat iemand, die beweerde een Engelschman te zijn en de taal niet beter wist na te bootsen dan die man deed, een bedrieger en een leugenaar was. De arme meisjes vielen den koning om den hals en schreiden; en nu wendde de dokter zich plotseling tot <i>haar</i>.</p>
<p>‘Ik was uw vaders vriend,’ zei hij, en ik ben ook uw vriend; en als vriend, als een oprecht vriend, die u gaarne zou beschermen en voor kommer en smart vrijwaren, raad ik u sterk aan, keer dien schobbejak den rug toe en bemoei u volstrekt niet met dien dommen landlooper, met zijn zoogenaamd Grieksch en Hebreeuwsch. Hij is de gemeenste soort van een bedreiger - hij komt hier aanzetten met een menigte namen en feiten, die hij hier of daar heeft opgevischt, en jelui houdt ze voor <i>bewijzen</i> en wordt in dat zelfbedrog nog gesterkt door deze dwaze vrienden, die wijzer moesten zijn. Mary Jane Wilks, gij kent me als uw vriend, ja zelfs als uw onbaatzuchtig vriend. Luister nu eens naar mij; jaag dien ellendigen schelm de deur uit - ik smeek er u om. Zult gij het doen?’</p>
<p>Mary Jane richtte zich op, en, waarachtig, ze was mooi!</p>
<p>‘Ziehier mijn antwoord,’ zei zij. Zij hief den zak met geld op, stelde dien in handen van den koning en zei: ‘Neem deze zes duizend dollars en beleg ze voor mij en mijne zusters, zooals gij dat het best acht, doch geef er ons geen ontvangbewijs van.’</p>
<p>Toen sloeg zij den arm om den koning en een eind verder deden Suzanna en de hazenlip hetzelfde bij den hertog. Iedereen klapte in de handen en stampte op den vloer, zoodat het een ware storm geleek, en intusschen wierp de koning het hoofd in den nek en glimlachte trotsch.</p>
<p>‘'t Is mij wel,’ zeide de dokter, ‘ik wasch er mijne handen van af. Maar ik waarschuw u allen, eens zal er een tijd komen, waarop gij u zeer onpleizierig zult gevoelen, als gij aan dezen dag terugdenkt’ - en daarop ging hij heen.</p>
<p>‘Goed, dokter’ zei de koning, als om hem te bespotten, ‘dan zullen we hun aanraden u te laten roepen’ - waarop allen in den lach schoten; ‘jongens, die was raak!’ zeide ze.</p>
</chapter>
<chapter id="26" name="Hoofdstuk XXVI. Een vrome koning. - 's Konings geestelijkheid. - Zij vraagt hem vergiffenis - In de kamer verborgen. - Huck neemt het geld weg.">
<p>Toen nu allen heengegaan waren, vroeg de koning aan Mary Jane, hoe het stond met de logeerkamers, en zij antwoordde, dat zij ééne logeerkamer had, waarmee oom William zich wel tevreden zou willen stellen; haar eigen kamer, die wat grooter was, zou ze aan oom Harvey afstaan en zelve in de kamer harer zusters op een kermisbed slapen; ook was er op zolder nog een klein dakkamertje met een slaapplaats. De koning zei, dat het dakkamertje goed was voor den bediende - met wien hij mij bedoelde.</p>
<p>Mary Jane wees hun nu hunne vertrekken, die er eenvoudig maar netjes uitzagen. Zij zei, dat ze hare japonnen en een menigte andere kleerera uit de kamer zou wegnemen, als ze oom Harvey soms hinderden, maar hij vond dat niet noodig. De japonnen hingen tegen den wand achter een katoenen gordijn, dat tot op den vloer reikte. In den eenen hoek stond een oude harige koffer en in den anderen hoek een guitaardoos, en men vond er allerlei snuisterijen, waarmee jonge meisjes gewoonlijk hare kamer opsieren. De koning zei, dat het er erg gezellig en prettig uitzag, en dat ze er niets aan moest veranderen. De kamer van den hertog was vrij klein, maar toch goed genoeg, en dat was ook het geval met mijn dakkamertje.</p>
<p>Dien avond werd er een flink maal opgedischt, en al de mannen en vrouwen waren tegenwoordig, en ik stond achter de stoelen van den koning en van den hertog om hen te bedienen; de overigen werden door de negers bediend. Mary Jane zat aan het hoofd van de tafel, met Suzanna naast zich, en zij beklaagde zich, dat het gebak zoo slecht was uitgevallen en dat de gebraden kuikens zoo taai waren - en maakte al van die praatjes, waarvan vrouwen zich bedienen, om complimentjes uit te lokken. De gasten verzekerden dan ook dat alles puik-puik was en zeiden b.v.: ‘Hoe krijgt ge toch het gebak zoo mooi bruin?’ en ‘Hoe maakt ge toch, in 's hemelsnaam, de augurkjes in, dat ze zoo overheerlijk zijn?’ en al zulke wauwelpraat, als men gewoonlijk op een souper te hooren krijgt.</p>
<p>En toen alles afgeloopen was, deden ik en de hazenlip ons in de keuken te goed aan de kliekjes, terwijl de andere zusters de negers hielpen met den boel af te wasschen en op te ruimen. De hazenlip begon me te polsen over Engeland, en nu en dan voelde ik wel, dat ik me op erg glad ijs begaf.</p>
<p>‘Heb je den koning wel eens gezien?’ vroeg ze.</p>
<p>‘Wien? Willem den Vierden? Ja, dat zal wel waar zijn - hij gaat bij ons ter kerk.’ Ik wist wel, dat hij al sinds jaren dood was, maar ik dacht er zoo gauw niet aan. Toen ik nu zei, dat hij bij ons in de kerk kwam, vroeg zij:</p>
<p>‘Wat - geregeld?’</p>
<p>‘Ja - geregeld. Zijn bank staat vlak tegenover de onze aan den anderen kant van den preekstoel.’</p>
<p>‘Ik dacht dat hij te Londen woonde?’</p>
<p>‘Dat is ook zoo; waar zou hij anders wonen?’</p>
<p>‘Maar ik meende toch, dat <i>gij</i> te Sheffield woondet?’</p>
<p>Ik begreep nu, dat ik in de klem zat. Ik deed maar net alsof ik een beentje van een kuiken in de keel had gekregen, om tijd te winnen, teneinde te bedenken hoe ik mij er uit zou redden. Daarop zei ik:</p>
<p>‘Ik bedoel, dat hij geregeld bij ons ter kerk komt, als hij te Sheffield is. Dat gebeurt alleen 's zomers, als hij de zeebaden komt gebruiken.’</p>
<p>‘Maar wat is dat nu voor praat - Sheffield ligt niet aan zee.’</p>
<p>‘Nu, wie zegt dat ook?’</p>
<p>‘Wel, jij’</p>
<p>‘Ik? volstrekt niet.’</p>
<p>‘Welzeker heb je 't gezegd!’</p>
<p>‘'t Is niet waar.’</p>
<p>‘'t Is wel.’</p>
<p>‘Nooit heb ik zoo iets gezegd.’</p>
<p>‘Nu, wat heb je dan gezegd?’</p>
<p>‘Ik zei, dat hij kwam om gebruik te maken van zee-<i>baden</i> - dat heb ik gezegd.’</p>
<p>‘Welnu, hoe kan hij zeebaden gebruiken, als er geen zee is?’</p>
<p>‘Kijk eens hier,’ zei ik, ‘heb je wel eens Minerva-water gezien?’</p>
<p>‘Jawel.’</p>
<p>‘Zoo, en moest ge daarvoor eerst naar de bron gaan?’</p>
<p>‘Wel neen.’</p>
<p>‘Nu, evenmin behoeft Willem de Vierde naar de zee te gaan om een zeebad te gebruiken.</p>
<p>‘Hoe legt hij dat dan aan?’</p>
<p>‘Hij krijgt het evenals de menschen aan Minerva-water komen - in vaten. In het paleis te Sheffield zijn er fornuizen voor gemaakt, want hij gebruikt het water warm. Maar ze kunnen het water niet weer naar de zee laten loopen, daar zijn ze niet op ingericht.’</p>
<p>‘O, nu begrijp ik het. Hadt dat nu maar dadelijk gezegd, dat was tijd gespaard geweest’</p>
<p>Toen zij dat zei, bemerkte ik, dat ik weer uit den brand was, en daar was ik wat blij om. Een oogenblik later vroeg ze:</p>
<p>‘Ga je ook naar de kerk?’</p>
<p>‘Ja - geregeld.’</p>
<p>‘Waar zit je dan?’</p>
<p>‘Wel, in onze bank.’</p>
<p>‘<i>Wiens</i> bank?’</p>
<p>‘Wel, de <i>onze</i> - die van oom Harvey.’</p>
<p>‘Van hem? Wat doet <i>hij</i> met een bank?’</p>
<p>‘Hij gaat erin zitten. Wat zou hij er anders mee doen?’</p>
<p>‘Wel, ik dacht, dat hij op de preekstoel zou staan.’</p>
<p>Drommels! daar had ik vergeten dat hij predikant was. Nu zat ik weer in de klem, en om er wat op te verzinnen, deed ik dus opnieuw alsof er een beentje in mijn keel stak. Vervolgens zei ik:</p>
<p>‘Maar denk je dan, dat er voor een kerk maar één predikant is?’</p>
<p>‘Zeker, waartoe zouden er meer noodig zijn?’</p>
<p>‘Wel - om voor den koning te spreken! Zoo'n meisje heb ik nog nooit ontmoet. We hebben er niet minder dan zeventien.’</p>
<p>‘Zeventien! Lieve hemel! Bij zoon groot getal zou ik het niet kunnen uithouden, al zou ik ook <i>nooit</i> de zaligheid beërven. Dan moeten ze wel een week lang bezig zijn.’</p>
<p>‘Gekheid! ze preeken niet <i>allen</i> op denzelfden dag - slechts één van hen.’</p>
<p>‘Maar wat voeren de anderen dan uit?’</p>
<p>‘Wel, meestal niets. Ze wandelden op hun gemak rond of zitten te smullen; maar meestal doen ze niets.’</p>
<p>‘Waar dienen ze dan voor?’</p>
<p>‘Wel, ze dienen voor de <i>deftigheid</i>. Weet je dan niets?’</p>
<p>‘Och, ik verlang niets te weten van al die malligheid. Hoe worden de bedienden in Engeland behandeld? Beter dan onze negers?’</p>
<p>‘O neen! Een bediende wordt volstrekt niet geteld. Ze worden nog slechter behandeld dan honden.’</p>
<p>‘Krijgen ze nooit eens vrij af, b.v. met Kerstmis en met Nieuwjaar?</p>
<p>‘Dat kun je denken! Iedereen kan wel zien dat <i>jij</i> nooit in Engeland bent geweest. Wel hazenl... wel, Johanna, ze hebben jaar in jaar uit nooit een dag vrij; nooit gaan ze naar het paardenspel, of naar de komedie, of naar een negertooneel, of ergens anders heen.’</p>
<p>‘Ook niet naar de kerk!’</p>
<p>‘Neen, ook niet.’</p>
<p>‘Maar jij gaat toch altijd naar de kerk?’</p>
<p>Daar zat ik weer. Ik had vergeten, dat ik de bediende van del ouden man was. Maar een oogenblijk later ging ik bij wijze van verklaring aan het betoogen, dat een lakei heel wat anders was dan gewoon bediende; zoo'n lakei <i>moest</i> naar de kerk gaan, of hij lust had of niet, en hij moest bij de familie plaats nemen, omdat zulks nu eenmaal een wet was. Maar het betoog ging me niet al te best af, en toen ik er mee klaar was, scheen er ze niet door bevredigd.</p>
<p>Maar, mijn beste jongen, heb je me daar niet een hoop leugens op de mouw gespeld?’</p>
<p>‘Wel volstrekt niet; er is geen woord van gelogen’</p>
<p>‘Leg je hand op dit boek en herhaal dat’</p>
<p>Ik zag, dat het maar een woordenboek was, en dus legde ik mijn hand erop en zei het nog eens. Toen scheen het, dat ze bevredigd was, en zeide:</p>
<p>‘Welnu, ik geloof er een beetje van; maar alles te gelooven is me te kras.’</p>
<p>‘Wat is er, dat je niet kunt gelooven, Jo?’ vroeg Mary Jane, die met Suzanne achter zich binnentrad. ‘Het is niet lief en niet aardig van je zóó tot hem te spreken, en hij is nog wel een vreemdeling en zoo ver van huis. Hoe zou jij zelve 't wel vinden, als je zoo behandeld werdt?’</p>
<p>‘Dat doe je nu altijd, Mary - altijd kom je toeschieten om iemand te helpen nog vóór hij geslagen wordt Ik heb hem niets gedaan. Ik geloof, dat hij me eenige overdreven verhalen gedaan heeft; en ik zei dat ik niet alles voetstoots wilde aannemen; dat is nu alles wat ik werkelijk gezegd heb. Me dunkt, dat hij daar toch wel tegen kan, zou 't niet?’</p>
<p>‘'t Is de vraag niet of het van veel of weinig beteekenis is, hij is hier in ons huis en een vreemdeling, en 't was niet goed van je, zóó te spreken. Als ge in zijn plaats waart, zoudt gij u schamen; en daarom moest ge ook tegen een ander niet iets zeggen, waarover hij zich beschaamd moet gevoelen.’</p>
<p>‘Maar Mary, hij zei -’</p>
<p>‘'t Doet er niet toe, wat hij gezegd heeft - dat maakt volstrekt geen verschil. 't Is uw zaak hem <i>vriendelijk</i> te behandelen, en geen dingen tegen hem te zeggen, die hem er aan herinneren, dat hij niet thuis en te midden der zijnen is.’</p>
<p>Ik zei bij mijzelven: ‘En zou ik <i>zoo'n</i> meisje door dien ouden gluiper van geld laten berooven?’</p>
<p>Toen begon Suzanna ook; je hadt eens moeten hooren, hoe ze de hazenlip de waarheid zei!</p>
<p>‘En hier heb je er <i>nog een</i>, die ik van haar geld zou laten berooven!’ zei ik weer bij mijzelven.</p>
<p>Daarbij vatte Mary Jane weer het woord op; ze begon vriendelijk en aanminnig - zooals haar gewoonte was - maar toen zij aan het eind gekomen was, was er bijna niets van de arme hazenlip overgebleven. Zoo had zij uitgevaren.</p>
<p>‘Alles goed en wel,’ zeide eindelijk de beide andere meisjes, ‘maar je moet hem dadelijk vergiffenis vragen.’</p>
<p>Dat deed ze ook, en wel heel lief; zoo lief zelfs dat het een genot was het te hooren; en ik had haar wel duizend leugens willen vertellen, opdat ze maar weer opnieuw zou beginnen.</p>
<p>Ik zei hij mijzelven: ‘En dat is er <i>ook nog een,</i> die ik van haar geld zou laten berooven!’</p>
<p>En later deden allen haar best om te maken, dat ik mij thuis gevoelde en mij onder vrienden rekende. Ik vond mijzelven zoo laag en gemeen, dat ik tot mijzelven zei: ‘Nu ben ik vast besloten; ik zal dat geld voor haar wegkapen of anders sterven.’</p>
<p>Ik verliet nu de kamer, zooals ik zei, om naar bed te gaan, terwijl ik er bij dacht te eeniger tijd. Toen ik weer kalm geworden was, begon ik over de zaak na te denken. Zou ik heimelijk naar den dokter gaan en die bedriegers ontmaskeren? Neen - dat zou niet helpen. Hij zou zeggen, van wien hij het vernomen had, en dan zouden de koning en de hertog mij het vuur aan de schenen leggen. Zou ik het stilletjes aan Mary Jane vertellen? Neen - dat durfde ik niet De uitdrukking van haar gelaat zou hun stellig tot waarschuwing zijn; het geld is in hunne handen, ze zouden de plaat poetsen en het meenemen. Als zij de hulp van het gerecht inriep, zou ik in de zaak gemengd worden, voordat het afgeloopen was. Neen, er is maar één geschikt middel ik moet dat geld op de een of andere manier stelen, en wel zóó, dat ze op mij geen vermoeden hebben. Zij hebben 't hier opperbest, en ze zullen niet heengaan, voordat ze deze familie en deze stad zooveel mogelijk hebben uitgeplunderd; ik zal dus genoeg gelegenheid vinden. Ik zal het stelen en verbergen; en zoodra ik weer hier vandaan zal zijn, zal ik Mary Jane een brief schrijven en haar melden, waar het verborgen is. Maar, als ik kan, zal ik het maar liever' van avond wegkapen, want misschien heeft de dokter zich niet aan de zaak onttrokken, zooals hij gezegd heeft; hij kon hen wel eens het hazenpad doen kiezen.</p>
<p>Ik ging dus aan 't zoeken naar hunne kamers Op de gang boven was het donker, maar toch vond ik de kamer van den hertog, en begon er overal rond te tasten; doch spoedig bedacht ik, dat men van den koning volstrekt niet kon verwachten, dat hij aan iemand anders dan aan zichzelven de zorg voor het geld zou toevertrouwen, daarom begaf ik me naar zijn kamer en begon daar op den tast rond te snuffelen. Maar ik begreep, coat ik zonder kaars niets zou kunnen uitrichten, en toch durfde ik er geen aansteken. Ik moest er dus wat anders op vinden, namelijk, hen opwachten en beluisteren. Omstreeks dien tijd, hoorde ik hen de trap op komen en wilde ijlings onder het ledikant kruipen; doch ik vreesde, dat ik daar niet veilig genoeg zou zijn; ik greep daarom naar het gordijn, waarachter Mary Jane's japonnen hingen, wipte er achter, verstopte me tusschen de kleedingstukken en hield me doodstil.</p>
<p>Zij kwamen binnen en sloten de deur; het eerst wat de hertog deed, was onder het ledekant te kijken. Wat was ik blij, dat ik me daar niet onder verstopt had; en toch is het zoo'n natuurlijke schuilhoek onder een ledekant. Daarop gingen ze zitten en de koning zei:</p>
<p>‘Wel, wat zou dat nu beteekenen? zoo maar in eens alles te laten varen, omdat het voor ons beter is ginds den morgen te zien dagen, dan hem hier af te wachten, met de kans dat ze over ons aan het praten raken.’</p>
<p>‘Ja, juist, Capet. Ik ben lang niet op mijn gemak. Die dokter zit me dwars in de maag. Wat zijn jou plannen? Ik heb er al een uitgedacht en ik houd het voor goed ook.’</p>
<p>‘Wat is dat dan, hertog?’</p>
<p>‘Dat we ons uit de voeten maken, vóór drie uur in den morgen en de rivier af zien te komen met wat we machtig zijn geworden. Vooral nu we het zoo gemakkelijk gekregen hebben - ons terug<i>gegeven,</i> als het ware, ons in den schoot geworpen, terwijl we meenden, dat we het terug zouden moeten stelen. Ik ben er voor, het hierbij te laten en met de noorderzon te vertrekken.’</p>
<p>Dat maakte me erg ongerust. Een uur of twee geleden, zou het wat anders geweest zijn, maar nu gevoelde ik mij erg ongerust en teleurgesteld. De koning viel plotseling uit:</p>
<p>‘Wat! En niet eerst het overschot van onze bezittingen verkoopen? Weg te gaan als een paar gekken, hier voor een waarde van acht of negen duizend dollars aan eigendommen in den steek te laten en te dulden dat die ingepalmd worden? - en nog wel zulk gemakkelijk verkoopbaar goed.’</p>
<p>De hertog gromde, dat de zak met geld genoeg was en dat hij <i>niet</i> verlangde verder te gaan, en een troep weezen te berooven van <i>al</i> wat zij bezaten.</p>
<p>‘Wat is dat nu voor praat!’ zei de koning. ‘We zullen haar niets ontrooven dan alleen dat geld. De menschen die de eigendommen <i>koopen</i> zijn de lijdende partij; want zoodra het blijkt, dat wij er de bezitters niet van waren - wat spoedig genoeg na onze verdwijning zal gebeuren - is de verkoop ongeldig en alles zal bij. het oude blijven.</p>
<p>De weezen zullen haar huis terugkrijgen, en dat is voor <i>haar</i> genoeg: ze zijn jong en vlug en kunnen gemakkelijk aan den kost komen. <i>Zij</i> zullen geen gebrek lijden. Denk eens aan - er zijn duizenden en duizenden, die bij lang na niet zoo goed af zijn. Waarachtig, <i>zij</i> zijn niet te beklagen.’</p>
<p>De koning wist hem te bepraten en ten slotte gaf hij toe, of-</p><p>schoon hij volhield dat het een vervloekte dwaasheid was te blijven, nu die dokter hen op het dak zat. Maar de koning zei:</p>
<p>‘Loop rond met dien dokter! Wat maal je om <i>hem</i>? Hebben we niet al de gekken uit de s ad op onze hand gekregen? en is zoo'n meerderheid niet voldoende?’</p>
<p>Zij maakten zich dus gereed om weer naar beneden te gaan.</p>
<p>‘Ik geloof niet,’ zei de hertog, ‘dat we het geld op een goede plaats geborgen hebben.’</p>
<p>Dat gaf me weer moed. Ik was anders al beginnen te denken, dat ik geen middel zou vinden om hulp te verleenen.</p>
<p>‘Hoe dat zoo? vroeg de koning.</p>
<p>Omdat de neger, die de kamers doet, wel van Mary Jane last zal krijgen om die lorrenboel van kleeren op te ruimen; en zou je denken, dat een neger tegen een zak met geld kan aanloopen, zonder er wat uit te leenen?’</p>
<p>‘Dat is slim van je bedacht, hertog,’ zei de koning, en meteen tastte hij onder het gordijn twee of drie voet van de plaats waar ik stond. Ik drukte mijzelven stijf tegen den muur en hield me doodstil, hoezeer ik ook beefde; ik was benieuwd wat de kerels wel zouden zeggen, als ze me vonden, en ik trachtte te bedenken, wat ik in dat geval 't best zou doen. Maar de koning had den zak reeds beet, eer ik een halve gedachte bij elkaar kon krijgen, en hij vermoedde volstrekt niet, dat ik in de buurt was. Zij stopten nu den zak in een scheur van de stroomatras, die onder het veeren-bed lag en futselden hem een voet of twee tusschen het stroo. Dat vonden ze voldoende, omdat een neger alleen maar het veerenbed opmaakt en slechts eens of tweemaal per jaar de stroomatras omkeert, zoodat er nu geen gevaar bestond voor stelen.</p>
<p>Maar ik wist wel beter. Ze waren nog niet halfweg de trap af, of ik had den geldzak reeds voor den dag gehaald Ik sloop op den tast naar mijn kamertje, en verborg hem daar, totdat ik een betere gelegenheid zou krijgen. Ik achtte het beter het geld ergens buitenshuis te verbergen, omdat ze, als het gemist werd, de woning terdege zouden doorsnuffelen. Daar was ik zeker van. Vervolgens legde ik mij met kleeren en al te bed, maar ik kon den slaap niet vatten, zoozeer verkeerde ik in angst en spanning. Eindelijk hoorde ik den koning en den hertog naar boven komen; ik wipte van mijn legerstede en ging op den loer liggen om te zien of er ook iets zou gebeuren. Maar dat was niet 't geval.</p>
<p>Ik bleef wachten totdat alle geluid weggestorven was, en toen sloop ik mijn ladder af.</p>
</chapter>
<chapter id="27" name="Hoofdstuk XXVII. De begrafenis. - De lijkbezorger. - De nieuwsgierigheid bevredigd. - Vermoedens van Huck. - Vlot van de hand, maar weinig profijt.">
<p>Ik kroop naar hunne deuren en luisterde; ze lagen te snorken, en toen sloop ik op de teenen de trap af. Nergens was eenig geluid te hooren. Ik gluurde door een reet van de deur der eetkamer, en zag dat de mannen, die bij het lijk waakten, in hunne stoelen in diepen slaap verzonken waren. De deur van de spreekkamer, waar het lijk lag, was open en in beide vertrekken stond een kaars te branden. Stilletjes trad ik in het spreekvertrek, maar er was niemand behalve het stoffelijk overschot van Peter; ik sloop er voorbij, doch de voordeur was gesloten en de sleutel stak er niet in. Juist op dat oogenblik hoorde ik achter mij iemand de trap afkomen. Ik snelde terug naar de spreekkamer, keek haastig rond! doch de eenige plaats om den zak te verbergen was de doodkist. De deksel was er een eind afgeschoven, zoodat men het gelaat van den doode kon zien, dat met een vochtig laken bedekt was. Ik stopte den geldzak onder het deksel, juist op de plaats waar de handen gekruist lagen. De aanraking ervan deed me huiveren, want ze waren zoo koud, en daarop haastte ik mij dwars door de kamer terug en verschool me achter de deur.</p>
<p>De binnentredende was Mary Jane. Zij liep heel zachtjes naar de doodkist, knielde erbij neer en sloeg er een blik in; vervolgens nam zij haar zakdoek en ik zag, dat zij begon te veeenen, ofschoon ik haar niet hoorde, en zij met den rug naar mij toegekeerd lag. Ik sloop weg en toen ik door de eetkamer geloopen was, wilde ik er mij van verzekeren, dat de wakers me niet gezien hadden; ik gluurde dus door de reet en bevond dat alles in orde was. Ze hadden geen vin verroerd.</p>
<p>Stilletjes begaf ik me weer te bed, en ik was erg in mijn schik, dat het nog zoo goed was afgeloopen, nadat ik zooveel angst doorgestaan en in zulk een gevaar verkeerd had. Als het geld nu daar kon blijven, dacht ik, dan was alles in orde; want zoodra we een paar honderd mijlen verder de rivier waren afgezakt, zou ik, aan Mary Jane kunnen schrijven, en dan zou zij de kist laten opgraven en den zak eruit nemen; maar zoo zal het wel niet gebeuren; veeleer zullen zij bij het dichtschroeven van de kist het geld vinden. Dan zal de koning het terugnemen, en het zal lang duren eer hij iemand gelegenheid geeft om het hem te ontfutselen. Natuurlijk zou ik dol graag naar beneden gegaan zijn om het weer uit de kist te nemen, maar ik durfde niet. De morgenstond zou weldra aanbreken en al spoedig zouden eenige wakers hun slaap uit hebben, en dan konden ze me wel eens snappen met zes duizend dollars in mijn handen, waarvoor me door niemand de zorg was opgedragen. Ik had volstrekt geen lust me in zulk een wespennest te steken.</p>
<p>Toen ik 's morgens beneden kwam, was de spreekkamer gesloten en de wakers waren heengegaan. Er was niemand dan de leden van het gezin, de weduwe Bartley en ons troepje. Ik nam de gezichten eens goed op om te zien of er ook iets gebeurd was, maar ik kon er niets uit opmaken.</p>
<p>Tegen den middag kwam de lijkbezorger met zijn helper; zij plaatsten de doodkist midden in de kamer op een paar stoelen, zetten verder al onze stoelen op reien en leenden er nog verscheidene van de buren, totdat het spreekvertrek en de eetkamer beide vol stonden. Ik zag dat het deksel nog precies zoo lag als te voren, maar ik durfde er niet onder gaan kijken, zoolang er menschen bij waren.</p>
<p>Langzamerhand begonnen de bezoekers toe te stroomen; de gewaande ooms en de meisjes namen op de voorste rij plaats aan het hoofdeinde van de kist, en gedurende een half uur defileerden de menschen achter elkaar aan om de kist heen en wierpen even een blik op het gelaat van den doode; enkelen pinkten een traan weg en het was zeer stil en plechtig, alleen de meisjes en de gewaande ooms hielden den zakdoek voor de oogen, lieten het hoofd zakken en snikten een weinig. Men hoorde niets anders dan het geschuifel van voeten over den vloer, en het snuiten van neuzen - want, behalve in de kerk, worden nergens meer neuzen gesnoten dan bij een begrafenis.</p>
<p>Toen de vertrekken stampvol waren, sloop de lijkbezorger met zijl, zwarte handschoenen en zijn onhoorbare bewegingen rond, schikte hier en daar iets terecht, of wees eenige menschen een plaats aan; en dat alles zonder meer gerucht te maken dan een kat. Hij sprak geen woord; hij duwde de bezoekers zachtjes vooruit; wist achterblijvers stilletjes binnen te loodsen, zorgde voor doorgangen, en deed alles door middel van knikjes of teekenen met de hand. Daarop nam hij zijn plaats tegen den muur weer in. Het was de stilste, sluipendste, onmerkbaarste persoon, dien ik ooit gezien heb, en op zijn gelaat was geen spier, die vertrok.</p>
<p>Ze hadden een orgeltje geleend - een erg gebrekkig ding; en toen alles gereed was, plaatste een jonge dame zich ervoor en speelde erop; 't was erg krakerig en schreeuwerig, en iedereen stemde met het lied in, zoodat ik van oordeel was, dat Peter nog in het beste geval verkeerde. Daarop ving de eerwaarde heer Hobson langzaam en plechtig zijne rede aan en onmiddellijk daarna klonk er uit den kelder een allerverschrikkelijkst misbaar; 't was maar één hond, doch hij maakte een erbarmelijk leven en bleef maar voortdurend aan den gang. De geestelijke moest voor de doodkist geduldig blijven wachten - men kon zichzelven niet eens hooren denken. In één woord 't was niet uit te houden, en niemand wist wat hij doen moest. Maar spoedig zag men den langlijvigen lijkbezorger een wenk geven aan den predikant, alsof hij zeggen wilde: ‘Maak u niet ongerust - laat 't maar aan mij over.’ Daarop boog hij zich een weinig voorover en begon langs den muur voort te schuiven, terwijl zijn schouders steeds boven de hoofden der menschen uitkwamen. Zoo sloop hij voort, terwijl het leven en het rumoer voortdurend erger werd. Toen hij eindelijk twee zijden van de kamer had langs gel000pen, verdween hij in den kelder. Een oogenblik later hoorden we een slag, de hond eindigde met een tweemaal herhaald gejank en daarna was het doodstil, zoodat de geestelijke zijn plechtige rede kon voortzetten. Een paar minuten later kwam de lijkbezorger terug en zijn schouders gleden weer langs den muur; zoo bewoog hij zich langs drie der wanden van de kamer voort, richtte zich toen op, hield de handen aan weerszijden van zijn mond, rekte over de hoofden der menschen zijn hals uit naar den predikant en riep met een heesch gefluister: ‘<i>Hij had een rat te pakken!</i>’ Daarop dook hij weer weg en schoof weer langs den muur naar zijn plaats. Men kon zien, dat de aanwezigen erg voldaan waren, want natuurlijk waren ze nieuwsgierig geworden. Zoo'n kleinigheid kost niets, en juist de kleinigheden maken dat iemand de aandacht trekt en in den smaak valt. In de gansche stad was niemand meer algemeen bekend dan de lijkbezorger.</p>
<p>De lijkrede was zeer goed, maar verbazend lang en vervelend; vervolgens trad de koning op en gaf eenige van zijn gewone gemeenplaatsen ten beste, waarna de plechtigheid afgeloopen was en de lijkbezorger met zijn schroevendraaier naar de kist sloop. Ik was doodsbenauwd en hield hem voortdurend in het oog. Maar hij keek nergens naar; schoof zoo zacht mogelijk den deksel terecht en schroefde hem stevig vast. Daar stond ik nu! Ik wist niet of het geld erin was of niet. Veronderstel nu eens, zei ik bij mijzelven, dat de een of ander ter sluiks den zak heeft weggemoffeld? - hoe kan <i>ik</i> nu weten of ik aan Mary Jane moet schrijven of niet? Stel eens dat ze hem laat opgraven en niets vindt - Wat zou ze dan wel van me denken? Wel verdraaid, ze zouden me na laten zetten en in de gevangenis stoppen; 't zal maar 't best zijn, me stil te houden en volstrekt niet te schrijven; de boel is nu danig in de war geloopen; terwijl ik een vergrijp trachtte te herstellen, heb ik het honderdmaal erger gemaakt; ach, had ik er mij maar in 't geheel niet mee ingelaten!</p>
<p>Zij begroeven hem, we keerden weer naar huis terug en ik begon weer alle gezichten te bespieden - ik kon 't niet laten en me stilhouden kon ik evenmin. Maar 't hielp me niets; de gezichten gaven niets te raden.</p>
<p>'s Avonds ging de koning bij verscheidene menschen bezoeken afleggen, was tegen allen even vriendelijk, en trachtte hunne genegenheid te winnen; en overal vertelde hij, dat zijne gemeente in Engeland verlangend naar hem zou uitzien, zoodat hij de zaken hier zoo spoedig mogelijk moest regelen en weer naar huis gaan. Het speet hem zeer dat hij zoo gehaast was en dat speet ook iedereen; gaarne zouden ze gezien hebben dat hij langer bleef, maar zij begrepen dat het onmogelijk ging. Hij zei, dat William en hij de meisjes natuurlijk mee zouden nemen, waarover iedereen zeer verheugd was, want dan zouden de kinderen geborgen zijn en onder hun eigen familie verkeeren. Ook de meisjes waren er zeer mee ingenomen; van pleizier vergaten ze zelfs, dat ze ooit eenig verdriet in de wereld hadden gehad; ze zeiden hem, dat oom maar verkooping moest houden, zoo gauw als het kon; zij waren spoedig genoeg gereed. Wat waren die arme schepseltjes blij en gelukkig! Mijn hart bloedde, nu ik haar zoo belogen en bedrogen zag, maar ik zag geen kans om een spaak in het wiel te steken en aan de zaak een geheel anderen loop te geven.</p>
<p>En, waarachtig, de koning liet onmiddellijk het huis en de negers en de verdere eigendommen ten verkoop aanplakken - twee dagen na de begrafenis zou de veiling plaats hebben, maar vóór dien tijd kon men desverkiezende ook uit de hand koopen.</p>
<p>Reeds daags na de begrafenis, omstreeks den middag, werd de vreugde der meisjes zeer getemperd; er kwamen een paar slavenhandelaars; aan wie de koning de negers voor een matigen prijs verkocht en betaald met een wissel op drie dagen zicht, en weg gingen ze, de twee zoons de rivier op naar Memphis en hun moeder de rivier af naar Orleans. Ik dacht dat de harten van die arme meisjes en van de negers zouden breken van verdriet; ze schreiden en gingen zoo te keer dat ik, alleen reeds van het gezicht, allerakeligst werd. De meisjes zeiden, dat zij nooit hadden kunnen denken, dat de gezinnen zouden gescheiden en naar buiten de stad verkocht worden. Nooit zal ik het vergeten, hoe die beklagenswaardige meisjes en negers elkaar om den hals vielen en weenden; en ik geloof, dat ik het niet zou hebben uitgehouden, maar in tranen zou zijn uitgebarsten en de bende aan de kaak zou hebben gesteld, als ik niet geweten had, dat de verkoop toch niet geldig was en de negers over een paar weken reeds weer terug zouden zijn.</p>
<p>Het geval veroorzaakte een heele opschudding in de stad, en verscheidenen kwamen er rond voor uit, dat ze het een schandaal vonden moeder en kinderen op die manier van elkaar te scheiden. Het gaf de bedriegers een leelijken knauw; doch de oude dwaas bleef zijn gang gaan, wat de hertog ook zei of deed, en ik verzeker je, dat de hertog lang niet op zijn gemak was.</p>
<p>Den volgenden dag was er veiling. Heel vroeg in den morgen kwamen de koning en de hertog naar mijn dakkamertje en maakten me wakker, en aan hun gezicht kon ik reeds zien, dat er iets niet in den haak was.</p>
<p>‘Ben je eergisteravond op mijn kamer geweest?’ vroeg de koning.</p>
<p>‘Neen, Uwe Majesteit’ - want zoo noemde ik hem altijd als we onder ons waren.</p>
<p>‘Gisteren dan of gisteravond?’</p>
<p>‘Neen, Uwe Majesteit!’</p>
<p>‘Op je woord van eer? Kom - geen leugens!’</p>
<p>‘Op mijn woord van eer, Uwe Majesteit, ik spreek de waarheid. Ik ben niet in de buurt van uw kamer geweest, sinds Mary Jane ze u en den hertog heeft laten zien.’</p>
<p>‘Heb je ook iemand anders er in zien gaan?’ vroeg de hertog.</p>
<p>‘Neen, Uwe Genade, zoover ik me herinneren kan, niet.’</p>
<p>‘Kom, denk eens goed na.’</p>
<p>Ik peinsde een oogenblik en daar schoot me iets in de gedachte:</p>
<p>‘O ja,’ zei ik, ‘ik heb de negers herhaalde malen naar binnen zien gaan.’</p>
<p>Beiden stonden een oogenblik verslagen en keken alsof ze dat volstrekt niet verwacht hadden, doch ze herstelden zich spoedig. Daarop vroeg de hertog:</p>
<p>‘<i>Al</i> de negers?’</p>
<p>‘Neen - ten minste niet allen te gelijk. Dat wil zeggen, ik geloof niet, dat ik ze ooit allen te gelijk er uit heb zien komen behalve eens.’</p>
<p>‘Welnu - wanneer was dat?’</p>
<p>‘Op den dag van de begrafenis. 's Morgens. 't Was niet heel vroeg meer, want ik had me verslapen. Juist wilde ik de ladder afklimmen en toen zag ik ze.’</p>
<p>‘Verder, verder - wat deden ze? Waar waren ze mee bezig?’</p>
<p>‘Ze deden niets. En ze waren nergens mee bezig, voor zoover ik zien kon. Ze slopen op de teenen weg; daaruit kon ik duidelijk opmaken, dat ze binnen hadden willen gaan, om Uwer Majesteits bed op te maken, in de vooronderstelling dat gij op waart; toen zij zagen, dat dit niet het geval was, trachtten ze zich zoo stilletjes mogelijk te verwijderen, ten einde u niet wakker te maken, zoo dit al niet gebeurd was.</p>
<p>‘Alle donders, dat is een mooie grap!’ zei de koning; en beiden keken erg beteuterd. Ze stonden in gedachten verzonken en krab-</p><p>den zich telkens achter de ooren, totdat eindelijk de hertog met een eenigszins heesche stem uitte:</p>
<p>'t Is onverbeterlijk, zoo netjes als die negers hun slag geslagen hebben. Ze hielden zich, alsof het hun erg speet, dat ze deze streek moesten verlaten! en ik geloof graag, dat ze in den brand zaten. Praat er me nu niet meer van, dat een neger geen talent voor het tooneel zou hebben. Wel, de manier waarop zij dat zaakje getracteerd hebben, zou <i>iedereen</i> om den tuin hebben geleid. Naar mijne meening zou er met hen heel wat te beginnen zijn. Als ik kapitaal en een schouwburg had, zou ik geen beter middel verlangen om het te beleggen dan in die negers - en daar hebben wij ze nu gaan verkoopen voor een appel en een ei, en zonder er nog wel eens recht op te hebben. Maar zeg eens, waar is die wissel?’</p>
<p>‘Bij de bank om geind te worden. Waar zou hij anders zijn?’</p>
<p>‘Goddank! <i>dat</i> is ten minste in orde.’</p>
<p>Schijnbaar beschroomd, vroeg ik:</p>
<p>‘Is er soms een ongeluk gebeurd?’</p>
<p>De koning draaide zich eensklaps om en snauwde me toe:</p>
<p>‘Niets, wat je aangaat! Houd je mond en bemoei je met je eigen zaken. Vergeet dat niet, zoolang je hier in de stad bent, versta je?’ Daarop zei hij tot den hertog: ‘We moeten die pil maar slikken, en er geen woord van spreken: zwijgen is de boodschap.’</p>
<p>Terwijl zij de ladder afklommen, gromde de hertog weer: ‘Overhaast verkoopen en er bijna geen voordeel van hebben! Ik moet zeggen, op die manier zullen we goede zaken maken!’</p>
<p>Op zijn beurt beet de koning hem toe:</p>
<p>‘Ik heb naar mijn beste weten gehandeld, door zoo vlug te verkoopen. Indien de winst op nul is uitgedraaid, en wij er niets van meedragen, is dat dan meer mijne schuld dan de uwe?’</p>
<p>‘Wel, <i>zij</i> zouden nog hier in huis zijn en <i>wij</i> niet meer, als er maar naar mijn raad geluisterd was.’</p>
<p>De koning meesmuilde wat, en schoot daarna weer op <i>mij</i> toe. Hij gaf me een stomp, omdat ik hem niet was komen zeggen, dat de negers op zoo'n vreemde manier uit zijn kamer waren gekomen - zelfs een gek zou begrepen hebben, dat er iets aan de hand was, zeide hij. Daarop ging hij naar binnen en verwenschte een poos zichzelven; alles, zei hij, kwam daar vandaan, dat hij dien morgen niet laat te bed was blijven liggen en zijn natuurlijke rust had genoten, en hij mocht wel vervloekt zijn, als hem dat ooit weer zou overkomen. Zoo verwijderden zij zich al kijvende; en ik was wat blij, dat ik de negers alles op den hals had geschoven, vooral omdat die er nu toch geen last van hadden.</p>
</chapter>
<chapter id="28" name="Hoofdstuk XXVIII. De reis naar Engeland. ‘Die onbeschaamde vlegels!’ - Het Onvergelijkelijke Koningsdier. Mary Jane besluit te vertrekken. - Huck neemt afscheid van Mary Jane. - Belroos. - De tegenpartij.">
<p>Langzamerhand werd het tijd om op te staan; ik klom dus mijn ladder af en wilde de trap af naar beneden gaan, maar toen ik langs de kamer der meisjes kwam, stond de deur open en zag ik Mary Jane bij haar ouden koffer zitten, die open stond en waarin ze allerlei dingen pakte, bestemd voor de reis naar Engeland. Maar op dit oogenblik zat ze met een opgevouwen japon op haar schoot, hield de handen voor de oogen, en schreide. Het deed me innig leed, dat te zien; zoo zou het natuurlijk iedereen gegaan zijn. Ik trad binnen en zei:</p>
<p>‘Juffrouw Mary Jane, gij kunt het niet aanzien dat iemand verdriet heeft, en ik kan 't meestal ook niet. Zeg me eens, wat scheelt er aan?’</p>
<p>Zij deed het. 't Was over de negers - precies zooals ik gedacht had. Zij zei, dat die mooie reis naar Engeland nu al grootendeels voor haar vergald was; zij begreep niet, hoe ze zich ginds ooit gelukkig zou kunnen gevoelen, terwijl zij wist dat de moeder en de kinderen elkaar nooit terug zouden zien - en daarop barstte zij in bittere tranen uit, hief de handen ten hemel, en riep uit:</p>
<p>‘Och Heere! te moeten denken, dat ze elkaar nooit zullen weerzien!’</p>
<p>‘Maar dat zullen ze stellig - en wel binnen een paar weken - ik weet het zeker!’ zei ik.</p>
<p>'t Was eruit eer ik er om dacht! - en eer ik een vin kon verroeren, sloeg zij haar armen om mijn hals, en drong er op aan, dat ik het <i>nog eens</i> en <i>nog eens</i> zou zeggen.</p>
<p>Ik begreep, dat ik mijzelven had voorbijgepraat, en nu leelijk in de klem zat. Ik verzocht haar mij een oogenblik te laten nadenken; en zij ging weer zitten, erg ongeduldig en opgewonden; maar toch zag ze er lief uit en keek eenigszins verblijd en opgelucht, evenals iemand die pas een kies heeft laten trekken. Ik begon er nu iets op te verzinnen. Iemand, zei ik bij mijzelven, die in een moeilijk geval maar zoo met de waarheid voor den dag komt, moet, dunkt me, heel wat gevaar loopen, ofschoon ik er geen ondervinding van heb en het niet zeker kan zeggen; maar toch komt het me zoo voor; en hier hebben we nu een geval, waarbij het me wel degelijk toeschijnt, alsof de waarheid beter is en inderdaad veiliger dan een leugen. Ik moet er mijn hersens eens over laten gaan en er terdege over denken, want het is me zoo vreemd en ongewoon. Nog nooit heb ik zoo iets beleefd. Ten laatste zei ik tot mijzelven: komaan, ik zal het maar probeeren; ditmaal zal ik de waarheid eens zeggen, ofschoon het me net een gevoel bezorgd, alsof ik op een vaatje buskruit zit en het aan wil steken, om eens te zien hoever ik komen kan.</p>
<p>‘Juffrouw Mary Jane,’ zei ik daarop, ‘is er niet een of andere plaats een weinig buiten de stad, waar gij een dag of drie, vier, zoudt kunnen gaan doorbrengen?’</p>
<p>‘Jawel - bij de Lothrops. Hoe dat zoo?’</p>
<p>‘Och, dat doet er op 't oogenblik niet toe. Als ik u zeg, hoe ik weet dat de negers elkaar zullen weerzien - binnen twee weken - hier in dit huis - en als ik u <i>bewijs</i>, dat ik het weet - zult gij dan vier dagen bij de Lothrops gaan logeeren?’</p>
<p>‘Vier dagen!’ zei zij, ‘desnoods een heel jaar!’</p>
<p>‘Goed,’ zei ik, ‘van u heb ik niets meer noodig dan uw woord - ik hecht er meer aan dan aan een anders eed.’ Zij glimlachte en een lief blosje kleurde haar wangen. ‘Als gij er niet tegen hebt,’ vervolgde ik, ‘zal ik de deur sluiten en er den grendel voorschuiven.’</p>
<p>‘Ik deed het, ging weer zitten en begon aldus:</p>
<p>‘Slaak geen uitroepen, houd u bedaard en verdraag het als een man. Ik zal u de waarheid vertellen, en gij zult wel lust krijgen om op te stuiven, juffrouw Mary, omdat het een heel gemeen iets is en moeilijk te verdragen, maar daar is nu eenmaal niets aan te doen. Die ooms van u zijn volstrekt geen ooms - 't zijn een paar bedriegers - doortrapte schurken. Zie zoo, nu hebben we het ergste gehad - nu zult gij het overige vrij kalm kunnen aanhooren.’</p>
<p>Natuurlijk schokte het haar uitermate, maar het ergste was nu voorbij, zoodat ik nu recht op het doel afging, terwijl haar oogen al meer en meer vlammen begon te schieten. Ik vertelde haar de gansche schurkerij, van het tijdstip dat we dien dommen jongen ontmoetten, die naar de stoomboot ging, tot het oogenblik waarop zij zich bij de voordeur in de armen des konings had geworpen en deze haar zestien- of zeventienmaal gekust had - doch toen sprong zij op met een gloeiend gelaat en riep uit:</p>
<p>‘Zoo'n onbeschaamde vlegel! Kom - geen oogenblik gedraald - geen <i>seconde</i> - we zullen ze teren en met veeren bestrooien en dan in de rivier werpen!’</p>
<p>‘Stellig. Maar bedoelt gij, voordat gij naar de Lothrops gaat, of-’</p>
<p>‘Ach,’ zei ze, ‘waar denk ik aan!’ zei ze, en ging weer zitten.</p>
<p>‘Stoor u maar niet aan hetgeen ik gezegd heb - asjeblieft niet - ge zult het niet doen, niet waar?’ En zij legde haar fluweelzachte hand met zooveel teederheid op de mijne, dat ik verklaarde liever te willen sterven. Nooit had ik kunnen denken, dat ik zóó in vuur zou geraken,’ zei ze; ‘doch ga nu maar verder, ik zal mij weten te bedwingen. Zeg me maar wat ik doen en wat ik zeggen moet, en het zal geschieden.’</p>
<p>‘Ja,’ zei ik, ‘'t is een gemeene troep, die twee bedriegers, en toch ben ik overtuigd, dat ik nog een tijd lang, tegen wil en dank, met hen zal moeten rondtrekken - waarom, wil ik u liever niet vertellen - en als gij hun nu het vuur aan de schenen legt, zal deze stad mij uit hunne klauwen redden, en dat zou voor mij heel aangenaam zijn, maar zeker iemand, dien gij niet kent, zou er door in groote ongelegenheid komen. Doch we moeten <i>hem</i> redden, niet waar? Welzeker. Nu, dan moeten we 't hun ook niet te lastig maken.’</p>
<p>Terwijl ik zoo sprak, kwam er een goed denkbeeld in mijn hoofd op. Ik zag in hoe er misschien kans was, dat ik en Jim van de bedriegers zouden afkomen; als ze hier gevangen genomen werden, konden wij de plaats poetsen. Maar ik had geen lust met het vlot bij dag te gaan varen, zonder dat er iemand anders dan ik aan boord was om mogelijke vragen te beantwoorden; ik zou dus eerst laat op den avond aan mijn plan uitvoering geven.</p>
<p>‘Juffrouw Mary,’ zei ik, ‘ik zal u zeggen, wat we doen moeten - gij behoeft dan ook niet zoo lang bij de Lothrops te blijven. Hoe ver is het hier vandaan?’</p>
<p>‘Iets minder dan vier mijlen - rechtuit hier achter ons.’</p>
<p>‘Komaan, dat is juist goed. Gij gaat er nu heen en spreekt nergens over, totdat het van avond negen uur of halftien is, dan moet gij hun vragen u naar huis te brengen, onder voorgeven dat u eensklaps iets is te binnen geschoten. Als gij vóór elf uur hier komt, zet dan een kaars voor dit raam, en als ik niet terstond voor den dag kom, wacht dan tot elf uur en als ik dan nog niet verschijn, kunt gij er op rekenen dat ik weg ben en in veiligheid verkeer. Dan verbreekt gij het stilzwijgen, verspreidt het nieuws overal, en laat die schurken gevangen nemen.’</p>
<p>‘Goed,’ zei ze, ‘ik zal het doen.’</p>
<p>‘Mocht het nu eens gebeuren, dat ik niet uit de voeten kon komen, maar met hen werd opgepakt, wees dan mijn voorspraak en zeg, dat ik u te voren van alles heb onderricht; doe zooveel mogelijk uw best om mij te helpen.’</p>
<p>‘Welzeker, ik zal uw voorspraak zijn. Geen haar op uw hoofd zal gekrenkt worden!’ zei ze, en ik zag, hoe haar neusvleugels zich uitzetten en haar oogen flikkerden, terwijl zij zoo sprak.</p>
<p>‘Als ik vertrokken ben, zal ik niet hier zijn, om te bewijzen dat deze gauwdieven uw ooms niet zijn, en dat zou ik ook niet kunnen al was ik hier. Ik zou kunnen zweren dat het schurken en oplichters zijn, dat is alles; ofschoon dat ook wel wat waard is. Doch er zijn anderen, die dat beter kunnen aantoonen dan ik - en dat zijn menschen, die men niet zoo licht zal mistrouwen als mij. Ik zal u zeggen, hoe gij ze vinden kunt. Geef mij eens een potlood en een stuk papier. Zie daar - <i>Het Onvergelijkelijke Koningsdier, Bricksville</i>.’ Berg het weg en verlies het niet. Als het gerechtshof iets omtrent dat tweetal wil te weten komen, laat ze dan maar een boodschap zenden naar Bricksville en mededeelen dat zij de mannen gevangen hebben, die het Onvergelijkelijke Koningsdier hebben opgevoerd, en om inlichtingen vragen -, wel de gansche stad zal in een oogwenk hier zijn, juffrouw Mary. En ze zullen wat op hun paardje zijn!’</p>
<p>Ik dacht dat we nu alles goed afgesproken hadden. Daarom zei ik:</p>
<p>‘Laat de veiling maar stilletjes doorgaan, en maak er u niet bezorgd over. Niemand behoeft het gekochte te betalen dan een heelen dag na de verkooping, zooals op de aanplakbiljetten staat, en zij zullen niet heengaan voordat zij het geld binnen hebben - en zooals wij het nu hebben aangelegd, zal het niet tot betalen komen, en zij zullen er geen cent van opstrijken. 't Is er evenzoo mee gelegen als met de negers, - 't was geen wettige verkoop, en de negers zullen weldra terug zijn. Wel, ze kunnen niet eens het geld voor de negers in ontvangst - ze zijn er leelijk aan toe, juffrouw Mary.’</p>
<p>‘Kom,’ zei ze, ‘ik ga onmiddellijk naar beneden om te ontbijten, en dan dadelijk opweg naar de Lothrops.’</p>
<p>‘Neen, zóó is het niet bedoeld, juffrouw Mary Jane,’ zei ik, ‘volstrekt niet; gij moet <i>vóór</i> het ontbijt gaan.’</p>
<p>‘Waarom?’</p>
<p>‘Welke reden zou ik, dunkt u, wel hebben om te verlangen dat gij onverwijld heengingt, juffrouw Mary?’</p>
<p>‘Ja, daar heb ik nog niet aan gedacht - en nu ik er over denk, kan ik er niet achter komen. Waarom is het?’</p>
<p>‘Omdat gij niet behoort tot de menschen, die er een stalen gezicht op na houden. Uw gelaat is voor mij een opengeslagen boek. Wanneer men het goed aanschouwt, kan men er even vlot van lezen. alsof er duidelijk iets op gedrukt stond. Zoudt gij dan denken dat gij uw ooms kunt aanzien, als zij u hun morgenkus komen bieden, zonder -’</p>
<p>‘Spreek niet verder! Ja, ik zal vóór het ontbijt vertrekken - en wat graag ook. Maar moet ik mijn zusters met hen alleen laten?’</p>
<p>‘Ja - bekommer u daar maar niet om. Zij zullen het nog een poosje moeten verduren. De kerels mochten eens kwaad vermoeden opvatten als gij allen heengingt. Ik ben er erg opgesteld dat gij noch hen noch uw zusters zien zult, noch niemand hier uit de stad - als een buurman u hedenmorgen vroeg hoe uw ooms het maakten, zou uw gelaat een of ander verraden. Neen, gij moet onmiddellijk gaan, juffrouw Mary Jane, ik zal het wel met allen klaar spelen. Ik zal juffrouw Suzanna verzoeken uwe groete aan uw ooms over te brengen en te zeggen, dat gij voor een paar uren van huis zijt gegaan om wat rust en afleiding te hebben, of om een vriendin te bezoeken, en dat gij hedenavond of morgenochtend terug zult komen.’</p>
<p>‘Dat bezoeken van een vriendin vind ik goed, maar ik wil niet, dat mijne groete aan hen wordt overgebracht.’</p>
<p>‘Nu, dan zal het niet gebeuren.’ Het was voldoende <i>haar</i> zulks wijs te maken - daar stak geen kwaad in. 't Was slechts een kleinigheid, waar niemand last van had; en juist de kleinigheden effenen 's menschen levenspad het meest; het zou Mary Jane tevreden stellen, zonder dat het iets kostte. Daarop zei ik: ‘Er is nog iets - de zak met geld.’</p>
<p>‘Ja, dien hebben zij in handen; en ik vind mijzelve erg onnoozel, als ik bedenk <i>hoe</i> ze er aan gekomen zijn.’</p>
<p>‘Daar behoeft gij u niet bezwaard over te gevoelen. Zij hebben hem niet meer.’</p>
<p>‘Niet? Wie heeft hem dan?’</p>
<p>‘Ik wou dat ik het wist, maar dat is niet zoo. Ik heb hem <i>gehad,</i> omdat ik hem hun ontstolen heb: ik stal hem om hem aart u te geven; ook weet ik wel waar ik hem verborgen heb, maar ik vrees, dat hij daar niet meer zijn zal Ik zit er erg over in, juffrouw Mary Jane, wel zoo erg als 't maar kan; maar ik heb naar mijn beste weten gehandeld; waarachtig, naar mijn beste weten. Ik was bijna betrapt geworden en moest het geld op de eerste de beste plaats verbergen en maken dat ik weg kwam - en 't was ongelukkig geen goede plaats’</p>
<p>‘Kom, maak u zelven daarvan geen verwijt - dat is glad verkeerd en ik zou het niet toelaten - gij kondt 't niet helpen; 't was uw schuld niet. Waar hebt ge het verborgen?’</p>
<p>Ik gevoelde geen lust haar opnieuw aan hare smart te herinneren; en ik kon het maar niet van me verkrijgen haar iets te vertellen, waardoor zij zich het lijk haars vaders met een zak geld op de maag voor den geest zou roepen. Daarom zweeg ik eenige oogenblikken, doch zei vervolgens:</p>
<p>Liever wilde ik u niet <i>zeggen</i> waar ik het gelaten heb, juffrouw Mary Jane, als gij ten minste toestaat dat ik het verzwijg; maar ik zal het voor u op een papiertje schrijven, dan kunt gij het onder weg naar de Lothrops lezen, als gij wilt. Vindt gij dat goed?’</p>
<p>‘O, Jawel.’</p>
<p>Ik schreef dus: ‘Ik heb het in de doodkist verstopt. Het lag erin, den nacht toen gij in de kamer op de knieën laagt te weenen. Ik stond achter de deur en was zeer met u begaan, juffrouw Mary Jane.’</p>
<p>Mijn oogen werden een beetje vochtig bij de herinnering, hoe ik haar daar dien nacht geheel alleen had zien schreien, terwijl die ellendelingen onder haar eigen dak gehuisvest waren, en haar bedrogen en bestalen; en toen ik het opvouwde en aan haar overhandigde, zag ik ook in haar oogen tranen; zij schudde mij de hand en zei:</p>
<p>‘Vaarwel - ik zal alles precies doen zooals gij gezegd hebt; en zoo ik u al nooit mocht weerzien, vergeten zal ik u nimmer; telkens en telkens weer zal ik aan u denken en voor u bidden ook! - en weg was ze.</p>
<p>Voor mij bidden! Mij dunkt, als ze me gekend had, zou ze wel anders gesproken hebben. Maar ik wed dat zij 't gedaan heeft, - 't was juist iets voor haar. Zij was in staat zelfs voor Judas te bidden, als 't in haar hoofd opkwam - en ik geloof niet, dat ze er nevengedachten op na hield. Ge kunt zeggen wat ge wilt, maar volgens mijne meering was zij het flinkste meisje, dat ik ooit ontmoet heb; ze was een en al flinkheid. Dat klinkt nu wel als vleierij, maar toch is 't dat niet. En wat haar schoonheid aanging - en haar goedheid ook - daarin overtrof ze allen. Sedert het oogenblik, waarop ik haar de deur uit zag gaan, heb ik haar nooit weergezien, maar ik heb stellig wel duizend malen aan haar gedacht, en aan haar zeggen, dat ze voor me bidden zou; en als ik ooit had kunnen denken, dat het eenige uitwerking zou gehad hebben, als ik voor <i>haar</i> bad, zou ik het stellig gedaan hebben.</p>
<p>Mary Jane is waarschijnlijk de achterdeur uitgegaan, want niemand heeft haar zien vertrekken. Toen ik Suzanna en de hazenlip aantrof, zei ik:</p>
<p>‘Hoe heeten die menschen ook weer aan de overzijde der rivier bij wie gijlieden wel eens een bezoek gaat brengen?’</p>
<p>‘Er zijn er verscheidene,’ zeiden zij; ‘maar voornamelijk de Proctors.’</p>
<p>‘Juist, die zijn het,’ zei ik, ‘ik was den naam vergeten. Juffrouw Mary Jane heeft me verzocht u mee te deelen, dat zij in overijlde haast naar hen is overgestoken - een van de familie is ziek.’</p>
<p>‘Wie dan?’</p>
<p>‘Dat weet ik niet; ten minste ik ben het vergeten; maar mij dunkt dat het is -’</p>
<p>‘Lieve hemel, ik hoop toch niet dat het <i>Hanna</i> is?’</p>
<p>‘'t Spijt me dat ik het zeggen moet,’ zei ik, ‘maar 't is juist Hanna.’</p>
<p>‘Och heere! en zij was nog zoo gezond pas een week geleden t is ze erg ziek?’</p>
<p>‘Ja, er is eigenlijk geen naam aan te geven. Ze waken den ganschen nacht bij haar, zei juffrouw Mary Jane, en ze denken dat het niet lang meer met haar zal duren.’</p>
<p>‘Hoe verschrikkelijk! Maar wat scheelt haar dan eigenlijk?’</p>
<p>Ik wist niet zoo dadelijk iets redelijks te bedenken, daarom zei ik maar:</p>
<p>‘Belroos.’</p>
<p>‘Loop heen! Er wordt niet gewaakt bij iemand, die eenvoudig belroos heeft.’</p>
<p>‘Wat, wordt er niet bij gewaakt? Wees er verzekerd van dat het bij <i>deze</i> belroos wél gebeurt. Dit is heel wat anders. 't Is een nieuw soort, heeft juffrouw Mary Jane gezegd.’</p>
<p>‘In welk opzicht is 't een nieuw soort?’</p>
<p>‘Omdat er nog andere dingen bij zijn gekomen.’</p>
<p>‘Wat dan?’</p>
<p>‘Wel, mazelen, kinkhoest, roodvonk, tering, ijlende koortsen, en ik weet niet wat al.’</p>
<p>‘Wel verbazend! En noemen ze dat <i>belroos?’</i></p>
<p>‘Ten minste juffrouw Mary Jane noemde het zoo.’</p>
<p>‘Maar om welke reden wordt het toch in 's hemelsnaam <i>belroos</i> genoemd?’</p>
<p>‘Wel, omdat het belroos <i>is</i>. Daar is 't mee begonnen.’</p>
<p>‘'t Heeft slot noch zin. Iemand kan wel zijn teen stooten, en daarna van de trap vallen en zijn nek breken, en als er de een of ander voorbijkomt en vraagt waaraan hij gestorven is, dan zegt deze of gene lummel: ‘Wel, hij heeft zijn teen gestooten.’ Dat zou immers kant noch wal raken? En evenzeer is <i>dit</i> ook onzin. Is het aanstekelijk?’</p>
<p>‘Of het <i>aanstekelijk</i> is? Hoe kunt ge zoo iets vragen. Is een <i>hark</i> aanstekelijk? - in het donker? Als je niet aan den eenen tand blijft haken, dan gebeurt het bij den anderen; en je kunt met zoo'n tand niet weggaan, zonder de heele hark mee te slepen, is 't niet? Welnu, deze belroos is een soort van hark, om zoo te zeggen - en volstrekt geen vod van een hark, neen, je blijft er terdege goed aan vasthaken.’</p>
<p>‘'t Moet verschrikkelijk zijn,’ zei de hazenlip. ‘Ik zal eens naar oom Harvey gaan en -’</p>
<p>‘Welzeker,’ zei ik, ‘waarom niet? Natuurlijk naar oom Harvey! Ik zou geen oogenblik laten verloren gaan!</p>
<p>‘En waarom zoudt gij dat niet doen?’</p>
<p>‘Luister eens even, dan zult ge me wel begrijpen. Zijn uw ooms niet verplicht om zoo spoedig mogelijk naar Engeland terug te keeren? En houdt ge hen voor laag genoeg om heen te gaan en u, meisjes, hier achter te laten, zoodat ge later de reis zonder geleide zoudt moeten maken? Gij weet zeer goed, dat zij op u zullen wachten. Nu is uw oom predikant niet waar? Welnu? zou een <i>predikant</i> den conducteur van een stoomboot bedriegen, om te maken dat juffrouw Mary Jane aan boord werd toegelaten? Gij weet wel van neen. Wat zal hij dan doen? Wel, hij zal zeggen: ‘'t Is zeer jammer, maar met mijn kerkelijke zaken moet het voorloopig maar gaan, zoo goed en zoo kwaad als het kan; want mijn nichtjes is in aanraking geweest met de gecompliceerde belroos, en daarom is het mijn dure plicht hier te blijven gedurende de drie maanden, die er noodig zijn om af te wachten of zij ook zal worden aangetast.’ Doch laat dat u niet tegenhouden, als gij meent dat het 't best is er uw oom Harvey -’</p>
<p>‘'t Is wat moois! en terwijl we in Engeland een goed leventje konden hebben hier blijven rondbengelen om af te wachten of Mary Jane ziek zal worden ja of neen? Dat is immers te zot om van te praten!’</p>
<p>‘Misschien is het beter het aan een der buren te vertellen.’</p>
<p>‘Hoor nu eens aan. Van louter domheid sla je telkens de plank mis. Begrijp je dan niet, dat die het zouden oververtellen? Er is geen ander middel op, dan er volstrekt niemand over te spreken.’</p>
<p>‘Dat is misschien wel 't best - ja, me dunkt, het is inderdaad het best.’</p>
<p>‘Maar we dienen toch aan oom Harvey te zeggen dat zij voor een poos is uitgegaan, anders zou hij zich over haar ongerust maken.’</p>
<p>‘Ja, dat verlangde juffrouw Mary Jane ook. Verzoek haar,’ zei zij, ‘oom Harvey en oom William mijne groete te doen en een kus voor mij te geven en hun te zeggen, dat ik de rivier ben overgestoken om een bezoek te brengen aan de familie - de familie - och, hoe heet die rijke familie ook weer waarmee uw oom Peter zooveel ophad? - Ik bedoel die -’</p>
<p>‘O, de Apthorps bedoel je zeker?’</p>
<p>‘Ja, ja; die weergaasche namen! De helft van den tijd kan men ze zich niet te binnen brengen. Laat ze zeggen, zei zij, dat ze overgevaren is teneinde de Apthorps aan te sporen om naar de veiling te komen en dit huis te koopen, omdat, volgens haar beweren oom Peter er erg opgesteld was, dat zij en geen ander het koopen zouden; en ze zou er zoo lang op aandringen, tot zij beloofden te komen, en als ze dan niet te vermoeid was, zou ze weer naar huis keeren; of anders tot morgen over blijven. Spreek niet van de Proctors, zei ze, maar alleen van de Apthorps - wat volkomen waar zal zijn, omdat zij werkelijk naar hen gaat, om hen aan te sporen het huis te koopen; ik weet het zeker, want zij heeft 't me zelve gezegd.’</p>
<p>‘Goed,’ zeiden ze en gingen heen om aan hare ooms de groeten en kussen over te brengen en hare boodschap tevens.</p>
<p>Nu was dus alles in orde. De meisjes zouden er geen woord van reppen, omdat zij zoo graag naar Engeland wilden; en de koning en de hertog zouden liever hebben dat Mary Jane afwezig was om haar best te doen voor de veiling, dan dat zij onder het bereik was van dokter Robinson. Ik was erg in mijn nopjes, en oordeelde dat ik het netjes had klaar gespeeld - Tom Sawyer zelfs, dacht ik, zou het niet beter hebben aangelegd. Natuurlijk zou hij het breeder hebben opgevat, maar dat gaat mij niet zoo handig af, omdat ik er niet bij grootgebracht ben.</p>
<p>De veiling werd gehouden op een openbaar plein, omstreeks den namiddag; de kooplust wakkerde al meer en meer aan en de oude was er bij tegenwoordig en zat met een bloemzoet gezicht naast den afslager, terwijl hij nu en dan uit een bijbeltje een tekst ten beste gaf of ter loops een zalvend woordje sprak. De hertog liep voortdurend rond, riep telkens goo-goo, om zooveel mogelijk zijn belangstelling te toonen, en overtrof zichzelven.</p>
<p>Doch eindelijk liep de zaak ten einde en was alles verkocht. Alles behalve een klein aandeel in een begraafplaats. Derhalve trachtten ze ook dat aan den man te brengen - nooit heb ik iemand ontmoet, die er zoo erg op uit was om <i>alles</i> op te slokken, als de koning. Terwijl zij hiermede bezig waren, legde er een stoomboot aan en een paar minuten later naderde een hoop volk al schreeuwend en lachend en uitroepend:</p>
<p>‘Hier heb je de tegenpartij! Hier is een tweede stel erfgenamen van den ouden Peter Wilks - uitzoeken maar!’</p>
</chapter>
<chapter id="29" name="Hoofdstuk XXIX. Betwiste verwantschap. - De koning geeft verklaring van het verlies. - Een quaestie over handschrift. - Een kenteeken. - Opgraving van het lijk. - Ontsnapping van Huck.">
<p>Zij brachten met zich een ouden heer met een fatsoenlijk voorkomen en een jonger persoon, wiens rechterarm in een draagband hing. Je hadt het geschreeuw en het gelach en het rumoer van het volk eens moeten hooren! Maar ik vond het volstrekt niet grappig en dacht, dat de hertog en de koning leelijk in de klem zouden zitten en van kleur zouden verschieten. Maar jawel, ze werden niet eens bleek. De hertog hield zich precies, alsof hij volstrekt niet begreep wat er gaande was, en bleef maar lustig aan 't goo-goo roepen; de koning daarentegen staarde aanhoudend met meewarige blikken naar de pas aangekomen en, alsof het hem tot in het diepst van zijn hart smartte, te moeten denken dat er zulke bedriegers en schurken op de wereld konden zijn. Hij deed het onbetaalbaar. Verscheidene van de voornaamsten uit de menigte schaarden zich rondom den koning, om hem te doen zien dat zij op zijne hand waren. De oude heer, die zoo pas aangekomen was, verkeerde in doodelijke verlegenheid. Al spoedig nam hij het woord op en ik bemerkte terstond, dat zijne uitspraak die van een Engelschman was, niet zooals die van den koning, ofschoon de koning ze vrij goed had nagebootst. Ik kan de woorden van den ouden heer niet herhalen; maar hij wendde zich tot de menigte en zei ongeveer het volgende:</p>
<p>‘Dit is een verrassing voor mij, zooals ik er geen verwacht had; en ik moet openhartig bekennen, dat ik er op 't oogenblik niet al te best tegen gewapend ben; want mijn broeder en ik hebben het op reis slecht getroffen, hij heeft zijn arm gebroken en bovendien is in het donker bij vergissing onze bagage aan een vorige aanlegplaats van de boot gedaan. Ik ben Peter Wilks' broeder Harvey, en dit is mijn broeder William, die hooren noch spreken kan - ook kan hij zich op 't oogenblik niet van teekens bedienen, waarmee hij zich dikwijls verstaanbaar kan maken, daar hij slechts ééne hand te zijner beschikking heeft. Wij zijn werkelijk degenen, die wij beweren te zijn; en over een dag of twee, als ik onze bagage ontvangen heb, kan ik het bewijzen. Tot zoolang zal ik niets meer zeggen, doch naar het logement gaan en wachten.’</p>
<p>Daarop verwijderde hij zich met den nieuwen doofstomme; en de koning lachte en riep luidkeels uit:</p>
<p>‘Zijn arm gebroken - hoe waarschijnlijk, hè? - en hoe van pas tevens voor een bedrieger, die teekens zou moeten maken, die hij nooit geleerd heeft. Hunne bagage verloren! Nu, dat is fraai! - en verbazend snugger gevonden - onder de gegeven omstandigheden!’</p>
<p>Daarop lachte hij weer; en iedereen stemde er mee in, behalve drie of vier, of misschien een half dozijn menschen. Een van dezen was de dokter; een tweede was een heer met doordringende blikken, die een ouderwetschen reiszak van tapijtgoed bij zich had, daar hij juist van de stoomboot gekomen was. Deze sprak fluisterend tot den dokter en telkens wierpen zij een blik op den koning en knikten dan met het hoofd. 't Was Levi Bell, de advocaat, die naar Louis-ville was geweest. Ook kwam er nog een derde persoon bij, een zwaargebouwd man met een heesche stem; hij had gehoord wat de oude heer gezegd had, en luisterde nu naar den koning. Zoodra deze uitgesproken had, riep hij:</p>
<p>‘Zeg eens, als gij Harvey Wilks zijt, wanneer zijt ge dan hier in de stad gekomen?’</p>
<p>‘Den dag vóór de begrafenis, mijn vriend,’ zei de koning.</p>
<p>‘Maar op welken tijd van den dag?’</p>
<p>‘Avonds - omstreeks een paar uur voor zonsondergang.’</p>
<p>‘<i>Op welke manier</i> zijt ge gekomen?’</p>
<p>‘Met de <i>Suzanna Powell,</i> uit Cincinnati.’</p>
<p>‘Zoo, maar hoe kondt ge dan <i>'s morgens</i> in een schuitje aan het havenshoofd zijn?’</p>
<p>‘Daar ben ik 's morgens niet geweest.’</p>
<p>‘Dat is een leugen.’</p>
<p>Verscheidene der omstanders schoten toe en verzochten hem dringend, dat hij den ouden man, die predikant was, niet op zulk een toon zou aanspreken.</p>
<p>‘Wat predikant, 't is een bedrieger en een leugenaar. Hij was dien morgen aan het havenshoofd. Woon ik niet daar in de buurt? Welnu, ik was er, en hij was er ook. Ik heb hem <i>gezien</i>. Hij zat in een bootje met Tim Collins en een jongen.’</p>
<p>Hier kwam de dokter voor den dag en zei:</p>
<p>‘Zoudt ge den jongen herkennen als ge hem weerzaagt, Hines?’</p>
<p>‘Dat denk ik wel, doch ik weet het niet zeker. Maar zie, daar ginds heb je hem al. Ik herken hem duidelijk.’</p>
<p>Hij wees op mij, en daarop zei de dokter:</p>
<p>‘Vrienden, ik weet niet of de beide pas aangekomenen bedriegers zijn of niet, maar als <i>deze</i> twee geen bedriegers zijn, dan ben ik een ezel, dat wil ik wel zeggen. Het is, dunkt me, onze plicht te zorgen, dat ze niet hier vandaan gaan, voordat de zaak onderzocht is. We zullen deze snaken naar de herberg brengen en met het andere tweetal confronteeren, dan zullen we toch stellig wel <i>iets</i> wijzer worden.’</p>
<p>Dat voorstel viel bij de menigte erg in den smaak, ofschoon misschien niet bij de vrienden van den koning. We gingen dus allen op weg, 't was omstreeks zonsondergang. De dokter leidde mij bij de hand, en was erg vriendelijk, maar mijn hand liet hij geen oogenblik los.</p>
<p>We begaven ons allen in een groot vertrek van de herberg; er werden eenige kaarsen opgestoken en het nieuwe tweetal werd gehaald. De dokter sprak het eerst:</p>
<p>‘Ik wil deze twee menschen niet te hard vallen, maar naar <i>mijne</i> meeping zijn het bedriegers, en misschien hebben ze wel handlangers, van wie we niets weten. Als er echter handlangers zijn, zouden die zich dan niet uit de voeten hebben gemaakt met den zak met geld, dien Peter Wilks heeft nagelaten? Dat is niet onwaarschijnlijk. Als deze mannen geen bedriegers zijn, zullen zij er geen bezwaar tegen hebben dat geld te laten halen en het ons in bewaring te geven, totdat zij hunne aanspraken hebben bewezen - is het niet zoo?’</p>
<p>Iedereen stemde er mee in. Ik dacht dus dat ons komplot leelijk in de klem zou zitten en gaarne zijn biezen zou gepakt hebben. Maar de koning zette eenvoudig een erg bedrukt gezicht, en zei:</p>
<p>‘Mijne heeren, ik wenschte wel, dat het geld hier was, want het zou volstrekt niet bij mij opkomen aan een eerlijk, grondig onderzoek van deze treurige zaak eenigen hinderpaal in den weg te leggen; maar, helaas! het geld is niet meer hier; gij kunt het niet laten halen om het te zien, al wilt gij dat ook.’</p>
<p>‘Waar is het dan?’</p>
<p>‘Wel, toen mijne nicht het mij gegeven had om het voor haar te bewaren, heb ik het in de stroomatras van mijn ledikant verborgen, omdat ik het voor de weinige dagen, die we nog hier zouden zijn, niet aan de bank wilde deponeeren, en het bed een veilige plaats achtte. Met de negers ben ik niet bijzonder bekend en ik hield hen voor even eerlijk, als de bedienden in Engeland. Maar juist die negers hebben het den volgenden morgen gestolen, nadat ik naar beneden was gegaan; en toen ik ze verkocht, had ik het geld nog niet gemist, zoodat ze er ongehinderd mee weggegaan zijn. Mijn bediende hier kan er u meer van vertellen, mijne heeren.’</p>
<p>De dokter en verscheidene anderen zeiden: ‘Praatjes!’ en ik zag dat iedereen het volkomen met hem eens was. Iemand vroeg mij of ik gezien had, dat de negers het geld stalen. ‘Neen,’ zeide ik, maar ik heb hen stilletjes uit de kamer zien wegsluipen, en ik dacht niet anders dan dat ze zeker vreesden mijn meester wakker te hebben gemaakt en daarom hun best deden om weg te komen, voordat zij een standje opliepen. Dat was al wat ze me vroegen. Daarop wendde de dokter zich plotseling tot mij en zeide:</p>
<p>‘Zijt <i>gij</i> ook een Engelschman?’</p>
<p>‘Ja,’ zei ik; doch hij en eenige anderen lachten, en zeiden:</p>
<p>‘Onzin!’</p>
<p>Vervolgens begon het algemeen onderzoek en daar hadt je het gaande; dat ging maar door, uur in, uur uit, en niemand repte een woord van avondeten, ja, ze schenen er niet eens aan te denken - en ze bleven maar aan den gang; 't was een warboel, zooals je nog nooit gezien hebt. Zij lieten den koning alles van stukje tot beetje vertellen en op zijn beurt ook den ouden heer; en iedereen, die geen bevooroordeelde domkop was, kon duidelijk bespeuren, dat de oude heer de waarheid sprak en dat de ander loog. Ten slotte moest ik voor den dag komen met wat ik wist. De koning gaf mij ter sluiks een oogje, en ik begreep dus dat ik met de rechterzijde moest meepraten. Ik begon te vertellen van Sheffield, hoe we daar leefden, en allerlei dingen over de Engelsche Wilkses en zoo voort; maar telkens liep me een rilling door de leden, totdat eindelijk de dokter begon te lachen, en Levi Bill, de advocaat, zei:</p>
<p>‘Houd maar op, mijn jongen, ik zou me maar niet zoo aftobben. Je bent zeker niet gewoon te liegen, het gaat je ten minste niet handig af; je hebt er den slag nog niet van beet.’</p>
<p>Dat complimentje kon me minder schelen, maar ik was blij dat ik er af was.</p>
<p>De dokter wilde nu weer het woord opnemen, wendde zich om en zei:</p>
<p>‘Als ge vroeger in de stad waart geweest, Levi Bell -’ De koning strekte de hand uit en riep:</p>
<p>‘Hoe, is daar de oude vriend, over wien mijn arme overleden broeder mij zoo dikwijls geschreven heeft?’</p>
<p>De rechtsgeleerde en hij schudden elkaar de hand en de eerste glimlachte en voelde zich erg gestreeld; zij spraken een heele poos met elkaar, begaven zich daarna ter zijde en begonnen te fluisteren; ten slotte zei de advocaat weer wat luider:</p>
<p>‘Dat zal een eind aan de zaak maken. Ik zal uw schrijven en dat van uw broeder opzenden, en dan zal het spoedig blijken, hoe de vork aan den steel zit.’</p>
<p>Er werd nu pen en papier voor den dag gehaald en de koning zette zich neer, liet zijn hoofd naar één kant overhellen, beet zich op de tong en krabbelde eenige woorden op het papier; vervolgens werd de pen aan den hertog overhandigd - en nu trok de hertog voor het eerst een benauwd gezicht. Maar toch nam hij de pen aan en schreef. Daarna wendde de rechtsgeleerde zich tot den pas aangekomen ouden heer en zei:</p>
<p>‘Gij en uw broeder zult ook wel zoo goed willen zijn een paar regels te schrijven en die te onderteekenen.’</p>
<p>De oude heer schreef, maar niemand kon er iets van lezen. De rechtsgeleerde keek uiterst verbaasd, en zei:</p>
<p>‘Dat gaat mijn verstand te boven -’ en meteen haalde hij een paar oude brieven uit zijn zak, bekeek die nauwkeurig, bekeek daarna het handschrift van den ouden heer en vervolgens weer de brieven, en zei daarop:</p>
<p>‘Deze oude brieven zijn van Harvey Wilks; hier heb je het handschrift van <i>deze</i> twee, en iedereen kan duidelijk zien, dat <i>zij</i> ze niet geschreven hebben’ (de koning en de hertog keken leelijk op hun neus, nu ze zagen hoe de rechtsgeleerde hen erin had laten loopen); ‘hier is het handschrift van <i>dezen</i> ouden heer, en iedereen kan gemakkelijk bespeuren, dat ook <i>hij</i> ze niet geschreven heeft - wat meer is, de hanepooten, die hij gezet heeft, mogen eigenlijk niet eens <i>schrift</i> heeten. Nu heb ik hier eenige brieven van -’</p>
<p>De pas aangekomen oude heer sprak:</p>
<p>‘Met uw verlof, laat mij u dat verklaren. Niemand kan mijn hand lezen, behalve mijn broeder ginds - daarom schrijft hij mijn brieven over. Wat gij daar hebt is <i>zijn</i> hand, niet de mijne.’</p>
<p>‘Zoo!’ zei de rechtsgeleerde‘dat is wat anders. Maar ik heb hier ook eenige brieven van William, als gij hem dus wilt verzoeken een paar regels te schrijven, dan zouden we -’</p>
<p>‘Hij <i>kan</i> niet schrijven met zijn linkerhand,’ zei de oude heer. ‘Als hij over zijn rechterhand kon beschikken, zoudt gij zien dat hij zijn eigen brieven en ook de mijne geschreven heeft. Bekijk beide maar eens; asjeblieft, - ze zijn door dezelfde hand geschreven.’</p>
<p>De rechtsgeleerde deed het, en zei:</p>
<p>‘Ik geloof dat het zoo is - en indien het al niet zoo is, in elk geval bestaat er veel grooter overeenkomst dan ik te voren heb opgemerkt. Wel, wel! Daar dacht ik nu het juiste middel aan de hand te hebben, om tot een oplossing te komen, maar 't is alweer mis, althans voor een deel. Zooveel is echter duidelijk gebleken - dat <i>deze</i> twee geen van beiden Wilkses zijn’ - en daarbij knikte hij met het hoofd in de richting van den koning en den hertog.</p>
<p>En wat denk je wel? - die oude gek van een stijfkop wilde ook <i>nu</i> nog niet toegeven! Neen, waarachtig niet! Hij vond het volstrekt geen bewijs. Zijn broeder William was, zooals hij zei, de grootste grappenmaker van de wereld, en had geen enkele poging gedaan om te schrijven - <i>hij</i> had, toen William de pen op het papier zette, onmiddellijk gezien, dat deze weer grappen zou uithalen. En langzamerhand begon hij zich driftig te maken en bleef zoo aan het doorslaan, dat hij werkelijk zelf begon te gelooven wat hij zei - maar weldra viel de oude heer hem in de rede met de woorden:</p>
<p>‘Ik heb daar iets bedacht. Is hier ook iemand, die mijn br-die den overleden Peter Wilks heeft helpen afleggen?’</p>
<p>‘Ja,’ zei iemand, ‘ik en Ab Turner hebben het gedaan. We zijn beiden hier.’</p>
<p>Daarop wendde de oude heer zich tot den koning, en zei:</p>
<p>Kan mijnheer mij soms ook zeggen, welk teeken er op de borst van den doode stond?’</p>
<p>Drommels, als de koning zich niet spoedig vermand had, zou hij zeker neergeploft zijn, als een brok grond van een steilen oever, waar die door het water is ondermijnd, zoo plotseling overviel het hem - en geloof maar vrij, 't was wel iets waardoor bijna <i>iedereen</i> van zijn stuk zou geraakt zijn - want hoe kon <i>hij</i> weten, welk teeken er op de borst van den doode gemaakt was? Hij verbleekte even; dat kon hij niet voorkomen. 't Was erg stil en iedereen boog een weinig voorover en keek hem aan. Nu zal hij het toch wel opgeven, zei ik bij mijzelven, het helpt nu toch niets meer. En wat denk je dat hij deed? 't Is haast niet te gelooven, maar hij gaf het nog niet op. Misschien hoopte hij de zaak zoolang te rekken, tot het de menschen zóó begon te vervelen, dat ze zich vanzelf verwijderden, waardoor hij en de hertog gelegenheid zouden krijgen om zich uit de voeten te maken. Hoe 't zij, hij bleef stil zitten, begon al spoedig te glimlachen, en zei:</p>
<p>‘Dat is eerst een moeilijke vraag, niet waar? Och, mijnheer, ik kan u zeer goed zeggen, welk teeken er op zijn borst staat. Het is een heel klein, blauw pijltje - dat is het; en als men niet nauwkeurig oplet, kan men het niet eens zien. Nu, wat zegt ge daarvan - hè?’</p>
<p>Nog nooit heb ik zoo'n brutale onbeschaamdheid bijgewoond. De pas aangekomen oude heer wendde zich eensklaps tot Ab Turner en diens kameraad, en zijn oogen glinsterden, alsof hij overtuigd was, dat hij den koning <i>ditmaal</i> gevangen had.</p>
<p>‘Welnu,’ zei hij, ‘gij hebt gehoord, wat hij gezegd heeft! Was er zulk teeken op Peter Wilks' borst?’</p>
<p>Beiden verklaarden:</p>
<p>‘Wij hebben zoo'n teeken niet gezien.’</p>
<p>‘Best!’ zei de oude heer. ‘Wat gij <i>wel</i> zaagt op zijn borst was een kleine, onduidelijke P, en een B (een letter die hij er in prikte toen hij jong was), en een W, met streepjes er tusschen, op deze manier: P-B-W’ - en te gelijker tijd teekende hij het af op een stuk papier. ‘Wel, was het dat niet, wat ge zaagt?’</p>
<p>Weer verklaarden beiden:</p>
<p>‘Neen, dat deden we <i>niet</i>. We hebben volstrekt geen teeken gezien.’</p>
<p>Ge kunt wel denken, hoe iedereen nu te pas was; luid riepen ze:</p>
<p>‘De heele troep is een bedriegersboel! Laten we ze te water smijten! laten we ze verzuipen I laten we ze op een paal ronddragen!’ en allen schreeuwden door elkaar, zoodat het een leven was van geweld. Doch de rechtsgeleerde sprong op de tafel en gilde:</p>
<p>‘Mijne heeren - mijne heeren! Luistert even - een <i>enkel</i> woordje, <i>asjeblieft!</i> Er is nog één middel - laten we het lijk opgraven en bekijken.’</p>
<p>Dat vond bijval.</p>
<p>‘Hoezee!’ schreeuwden ze allen en terstond gingen ze op weg; maar de rechtsgeleerde en de dokter riepen:</p>
<p>‘Wacht even, wacht even! Pakt die vier kerels bij den kraag, en den jongen ook; ze moeten mee!’</p>
<p>‘Goed, dat zullen we doen.’ schreeuwden allen, ‘en als we de teekens niet vinden, zullen we het heele zoodje lynchen!’ Ik verzeker je, dat ik in angst zat. Maar er was geen kans op om weg te komen, dat begrijp je. Zij grepen ons allen aan, en lieten ons mee optrekken naar de begraafplaats, die op een afstand van anderhalve mijl lag; de gansche stad volgde ons op den voet, want we maakten misbaar genoeg en 't was nog maar negen uur 's avonds.</p>
<p>Toen we bij ons huis kwamen, wenschte ik, dat ik Mary Jane niet de stad uit gezonden had; want als ik haar nu een wenk had kunnen geven, zou zij komen toeschieten om mij te redden, en onze beulen van hun voornemen doen afzien.</p>
<p>Als een troep wilde katten trokken we langs de rivier voort; en om het nog akeliger te maken, kwam er een donkere lucht opzetten, het weerlicht begon te flitsen en te flikkeren en de wind suisde door het gebladerte. Nooit heb ik zooveel angst doorgestaan en in zulk een gevaar verkeerd. En bovendien was ik nog verwonderd, dat alles zoo geheel anders uitviel dan ik verwacht had; in plaats van meester te zijn over mijn eigen tijd, zoodat ik de grap kalmpjes kon afkijken, terwijl Mary Jane bij de hand was om mij te redden en in vrijheid te stellen, zoodra de slotscène kwam, was er hier geen andere scheidsmuur tusschen mij en een overhaasten dood dan die ingeprikte teekens. Als ze niet op het lijk gevonden werden -</p>
<p>Ik durfde er niet aan denken, en toch kon ik tusschenbeide de gedachte eraan niet van mij afzetten. Het werd al donkerder en dus zou ik een uitstekende gelegenheid gehad hebben om tusschen de menigte door te ontsnappen, maar die groote Hines met zijn schorre stem hield me zoo stevig bij mijn pols vast, dat men evengoed had kunnen beproeven zich van Goliath los te rükken. Hij sleepte me met zich voort en was erg gejaagd; ik moest soms draven om hem bij te houden.</p>
<p>Toen ze de begraafplaats hadden bereikt, overstroomde de menigte die, alsof er een sluis openging. En toen ze bij het graf waren gekomen, bemerkten ze, dat ze wel honderdmaal meer spaden hadden dan er noodig waren, doch niemand had er aan gedacht een lantaarn mede te brengen. Toch begonnen ze maar vast bij het flikkerend licht der blimsemstralen te graven en zonden iemand naar de naastbijgelegen woning, een halve mijl daar vandaan, om er een te halen.</p>
<p>Zij groeven en groeven, dat het een lust was; het werd Verschrikkelijk donker, het begon te regenen, de wind floot en huilde, het weerlichten werd al sterker, en er vielen zware donderslagen; maar de menschen letten er in 't geheel niet op, zoozeer waren ze vervuld van hun arbeid. Het eerre oogenblik kon men elk voorwerp en elk gelaat duidelijk onderscheiden en de schoppen aarde uit het graf omhoog zien werpen, en het volgende oogenblik werd alles weer in duisternis gehuld en kon men geen hand voor oogen zien.</p>
<p>Ten laatste haalden ze de doodkist er uit, schroefden er het deksel af en toen ontstond een verschrikkelijk gedrang, om toch maar een kijkje te kunnen nemen; en bij de heerschende duisternis was dat een leelijk ding. Hines klemde mijn pols zoo vast en rukte en plukte zóó, dat ik van geen hemel of aarde meer wist, zoo gejaagd en zenuwachtig was de man.</p>
<p>Plotseling schoot er een felle bliksemstraal door de lucht en verspreidde een helder licht.</p>
<p>Wel sapperloot, daar ligt de zak met geld op zijn borst!’ riep er een uit.</p>
<p>Hines uitte een kreet, zooals iedereen deed, liet mijn pols los en werkte zich met geweld naar voren om ook een kijkje te nemen en toen heb ik het op een loopen gezet, zoo hard als ik maar kon.</p>
<p>Ik had den weg voor mij geheel alleen, en ik vloog, om zoo te zeggen. Nog altijd was het erg donker, nu en dan flikkerde het weerlicht, de regen gutste neer, de wind gierde en de donder kraakte, maar ik verzeker je, dat ik er van door ging!</p>
<p>Toen ik de stad bereikte, zag ik dat niemand zich bij het stormweer buiten vertoonde; ik behoefde dus geen afgelegen straten te kiezen, en holde maar recht door de hoofdstraat, en toen ik op de hoogte van ons huis kwam, begon ik nauwlettend uit te kijken. Er was geen licht te zien; het gansche huis was donker - dat maakte me erg beangst en ongerust, ik weet zelf niet hoe. Maar ten laatste, juist toen ik vlak bij kwam, wip! daar had je het licht voor Mary Jane's venster! en mijn hart sprong plotseling op van vreugde, en op hetzelfde oogenblik verdwenen huis en al voor mij in het duister en bestonden als het ware niet meer voor mij op de wereld. 't Was inderdaad het beste en degelijkste meisje, dat ik ooit ontmoet heb.</p>
<p>Zoodra ik ver genoeg boven de stad was, begon ik rond te kijken, of ik niet ergens een boot zou kunnen leenen; en zoodra ik er bij het weerlicht een bespeurde, die niet aan een ketting lag, maakte ik er mij meester van en stak van wal. 't Was een klein schuitje, dat slechts met een touw was vastgelegd. Ik liet geen oogenblik verloren gaan en toen ik ten laatste het vlot bereikt had, was ik zoo uitgeput, dat ik wel had willen neervallen om eens uit te blazen. Maar ik deed het niet. Terwijl ik aan boord sprong riep ik:</p>
<p>‘Er uit, Jim, en gooi den boel los! De hemel zij dank, we zijn van hen af!’</p>
<p>Jim stoof de hut uit en kwam met de armen uitgebreid op me toeschieten van blijdschap; maar toen ik hem bij het weerlicht met een zweem zag, schoot het hart me in de keel en ik viel achterwaarts overboord; want ik had er niet aan gedacht, dat hij de oude Koning Lear was en een verdronken Arabier tevens, en ik schrikte zóó, dat ik mijn bezinning verloor. Maar Jim vischte mij weer op, en begon me te omhelzen en de hand te drukken van blijdschap dat ik weer terug was en dat we van den koning en den hertog verlost waren; maar ik zei tot hem:</p>
<p>‘Nu niet - bewaar dat voor het ontbijt, wacht tot het ontbijt! Los de touwen en van wal gestoken!’</p>
<p>Een paar seconden later, daar gingen we; we dreven met den stroom mee, en wat was dat een aangenaam gevoel, weer vrij te zijn en onder ons op de breede rivier, zonder iemand, die ons kwelde. Ik moest eens even rondspringen en een poosje mijn hielen laten klapperen, ik kon me niet inhouden; maar nauwelijks was ik er mee begonnen, of ik hoorde een geluid, dat ik maar al te goed kende - ik luisterde met ingehouden adem - en jawel, toen er weer een bliksemstraal over het water schoot, daar kwamen ze aan! - ze roeiden uit alle macht; 't waren de koning en de hertog.</p>
<p>Ik viel lang uit op de planken neer en verloor allen moed, 't kostte me heel wat moeite, om niet in tranen uit te barsten.</p>
</chapter>
<chapter id="30" name="Hoofdstuk XXX. De koning komt op hem los. - Een standje tusschen vorsten. - Uiterst gedwee.">
<p>Toen ze aan boord gekomen waren, kwam de koning op mij af, pakte me bij mijn kraag en zei:</p>
<p>‘Je woudt ons ontsnappen, hè, jou aap! Ons gezelschap begon je te vervelen - niet waar?’</p>
<p>‘Neen, Uwe Majesteit,’ zei ik, dat is niet zoo - och, doe me asjeblieft geen kwaad, Majesteit!’</p>
<p>‘Dadelijk er mee voor den dag dan, en zeg ons, wat wel je bedoeling was, of anders zal ik je eens terdege bij je lurven pakken!’</p>
<p>‘Ik zal u, op mijn woord, alles vertellen, precies zooals het gebeurd is, Uwe Majesteit. De man, die mij vasthield, was bijzonder goed voor me; hij zei, dat hij het vorige jaar een zoon verloren had, die bijna even groot was als ik, en dat het hem daarom altijd speet, wanneer hij een jongen in zulk een groot gevaar zag. Toen allen door verbazing waren aangegrepen bij het vinden van het goud, en op de doodkist aandrongen, liet hij mij ontsnappen en fluisterde me toe: ‘Zet het op een loopen, want anders zullen ze je stellig ophangen!’ en ik maakte me uit de voeten. Ik vond het volstrekt niet noodig dat <i>ik</i> daar bleef - ik kon toch niets doen, en opgehangen te worden, daar had ik niets geen lust in, als ik er buiten kon. Ik bleef dan ook aanhoudend voortrennen, totdat ik een schuitje had gevonden; en toen ik hier kwam, zei ik tegen Jim, dat we ten spoedigste moesten wegvaren, want dat ze me anders zouden grijpen en ophangen, terwijl ik bovendien vertelde, dat ik vreesde, dat gij en de hertog niet meer in leven waart. Ik was zeer bedroefd en Jim ook, en we waren wat blij, toen we u zagen komen, vraag het maar aan Jim.’</p>
<p>Jim verklaarde dat het zoo was, en de koning beval hem, dat hij zijn mond moest houden, en zei: ‘Wel zeker, dat klinkt <i>hoogst</i> waarschijnlijk!’ en schudde me nogmaals door elkaar en zei, dat hij me zou verdrinken. Maar de hertog sprak:</p>
<p>‘Laat dien jongen loopen, oude gek! Zou <i>jij</i> soms anders gehandeld hebben? Zou jij naar <i>hem</i> gezocht hebben, als je zelf vrij hadt kunnen komen? Ik geloof er niets van.’</p>
<p>De koning liet me nu weer los, en begon de stad en al de inwoners te vervloeken. Maar de hertog zei:</p>
<p>‘'t Was beter als je jezelven vervloekte, want jij hebt het dubbel en dwars verdiend. Van den beginne af, heb je geen enkel ding gedaan, dat van gezond verstand getuigde, behalve dat ge zoo doodbedaard en zonder blikken of blozen met dat denkbeeldige kenteeken van een blauwe pijltje voor den dag zijt gekomen. Dat was inderdaad kostelijk, in één woord, 't was onbetaalbaar; en dat heeft ons gered. Want als het niet daarom geweest was, dan zouden ze ons gevangen gezet hebben, totdat de bagage van die Engelschen was aangekomen - en dan - was ons leven er mee gemoeid geweest. Maar die list bracht hen naar de begraafplaats en het goud bewees ons nog een veel grooteren dienst; want als die opgewonden gekken niet alles in den steek gelaten hadden en op elkaar aangedrongen waren om ook eens te kijken, zouden we vannacht met een das om geslapen hebben - van die dassen die niet verslijten en langer duren dan <i>wij</i> ze noodig hebben.’</p>
<p>Een oogenblik zwegen ze en verzonken in gepeins, daarop zei de koning op een manier, alsof zijn geest nog wat afdwaalde:</p>
<p>‘En we dachten nog wel, dat de <i>negers</i> het gestolen hadden!’</p>
<p>Dat deed me huiveren.</p>
<p>‘Ja,’ zei de hertog, langzaam en afgemeten en op een bijtenden toon: ‘<i>Wij</i> deden het.’</p>
<p>Na omstreeks een halve minuut, bracht de koning erg gerekt uit:</p>
<p>‘Volstrekt niet - <i>ik</i> deed het.’</p>
<p>De hertog hernam op dezelfde manier:</p>
<p>‘Integendeel - <i>ik</i> deed het.’</p>
<p>De koning maakte zich boos en zei:</p>
<p>‘Hoor eens hier, Bilgewater wat bedoel je daarmee?’</p>
<p>De hertog antwoordde vrij bits:</p>
<p>‘Als het daarop aankomt, dan zou ik, dunkt me, wel mogen vragen, wat bedoel <i>jij</i> ermee?’</p>
<p>‘Onzin!’ zei de koning, vrij scherp; ‘maar ik weet niet - misschien heb je geslapen, en wist je niet wat je deedt.’</p>
<p>Nu stoof de hertog op zei:</p>
<p>‘Houd die vervloekte gekkenpraat voor je - zie je me voor zoo'n onnoozele hals aan? Denk je niet dat <i>ik</i> weet, wie het geld in de doodkist verborgen heeft?’</p>
<p>‘<i>Ja,</i> mijnheer! Dat begrijp ik heel goed, - want je hebt het zelf gedaan!’</p>
<p>‘Dat is een leugen!’ - en meteen vloog de hertog hem aan. De koning riep met een heesche stem:</p>
<p>‘Houd je handen thuis! - laat mijn keel los! - Ik trek alles in!’</p>
<p>‘Goed,’ zei de hertog, ‘maar eerst zul je me bekennen, dat <i>jij</i> het bent, die het geld daar verborgen heeft, met het doel om mij den een of anderen dag in den steek te laten, terug te keeren en het geld op te graven en dan alles voor jezelven te behouden.’</p>
<p>‘Wacht nog een oogenblikje, hertog - antwoord me eerst op deze eene vraag, ronduit en openhartig; als jij het geld er niet in gelegd hebt, zeg het dan, en ik zal je gelooven en al wat ik gezegd heb intrekken.’</p>
<p>‘Jou oude schoelje, ik heb 't niet gedaan, en dat weet je drommels goed. Ziedaar -!’</p>
<p>‘Welnu dan, ik geloof je. Maar geef me nog even hier antwoord op - maak je nu maar niet zoo kwaad; was je niet <i>van plan</i> het geld weg te kapen en te verbergen?’</p>
<p>De hertog zweeg een oogenblik stil, en zei daarop:</p>
<p>‘Het komt er niet op aan wat ik <i>van plan</i> was, in elk geval heb ik het niet <i>gedaan</i>. Maar jij hebt 't er niet alleen op aangelegd, maar het <i>gedaan</i> ook.’</p>
<p>Als ik het gedaan heb, hertog, mag ik lijden dat ik nooit sterf, op mijn woord van eer. Ik wil niet beweren, dat ik er geen plan op had, want dat was wil zoo; maar jij - ik wil zeggen de een of ander - was me voor.’</p>
<p>‘Dat is een leugen! Je hebt het wel gedaan, en je zult het bekennen, of anders -’</p>
<p>De koning begon te reutelen, en bracht met moeite uit:</p>
<p>‘Houd op!’ - <i>Ik beken!</i>’</p>
<p>Ik was blij, toen ik hem dat hoorde zeggen, en ik kwam daardoor weer heel wat meer op mijn gemak. De hertog liet hem nu los en zei:</p>
<p>‘Als je het ooit weer durft ontkennen, verzuip ik je. 't Is waarachtig wat moois, nu te gaan zitten pruilen als een klein kind - net iets voor jou, na al wat je uitgehaald hebt. Nooit heb ik zoo'n gulzigen struisvogel gezien; dat wil alles maar inslokken - en ik heb je nog wel steeds vertrouwd, alsof je mijn vader waart. Je moest je schamen; dat staat er bij en hoort duidelijk hoe de schuld aan een paar arme negers op den hals wordt geschoven en zegt geen woord om hen te verdedigen! Ik begin mijzelven belachelijk te vinden als ik er aan denk, dat ik onnoozel genoeg geweest ben, om aan dien diefstal te <i>gelooven.</i> Wel vervloekt! nu kan ik begrijpen, waarom je er zoo happig op waart de ontbrekende som aan te vullen - je woudt het geld, dat ik met het Onvergelijkelijke Koningsdier verdiend heb, ook al inpalmen!’</p>
<p>De koning zei vreesachtig en met halfgesmoorde stem:</p>
<p>‘Maar, hertog, je hebt er zelf het eerst van gesproken het ontbrekende bij te passen, ik niet.’</p>
<p>‘Houd je mond! Ik verkies geen woord meer van je te hooren!’ zei de hertog. ‘En zie <i>nu</i> eens, wat er van gekomen is. Zij hebben al haar eigen geld teruggekregen en al het onze, op een paar stuivers na, op den koop toe. Ga naar je bed - en pas op, dat je me nooit van je leven meer aan mijn Doren ligt te leuteren over dit geval!’</p>
<p>De koning sloop stilletjes in de hut, en nam ter vertroosting zijn flesch mee; en het duurde niet lang of de hertog sprak ook zijn flesch aan. Ongeveer een half uur later waren ze weer zoo dronken als dieven, en hoe meer hun dronkenschap toenam des te vriendschappelijker werden ze, totdat ze ten laatste in elkaar armen lagen te snorken. Ze waren beiden smoordronken, maar de koning toch nog niet erg genoeg om te vergeten, dat hij niet meer mocht ontkennen, dat hij den geldzak verstopt had. Dat bracht me weer op mijn gemak en stelde me gerust. Terwijl zij lagen te ronken, geraakten wij natuurlijk druk aan de praat, en ik vertelde Jim alles.</p>
</chapter>
<chapter id="31" name="Hoofdstuk XXXI. Grootsche plannen. - Jim is weg! - Nieuws omtrent Jim. - Herinneringen aan het verleden. - Op de schapenjacht. - Betrouwbare inlichtingen. - Op weg.">
<p>Dagen lang durfden we bij geen enkele stad aanleggen en bleven maar steeds de rivier afdrijven. We waren nu vrij ver zuidelijk gekomen in een warme streek, en een heel eind van huis. Er begonnen zich boomen met Spaansch mos te vertoonen, dat als grijze baarden van de takken neerhing. 't Was voor het eerst dat ik zoo iets zag, en het gaf aan de boomen een indrukwekkend en somber voorkomen. De bedriegers achtten zich nu buiten gevaar en hadden het dus weldra weer op de dorpen gemunt.</p>
<p>Eerst hielden ze een lezing over de matigheid; maar het bracht hun niet genoeg op om er beiden dronken van te worden. Op een andere plaats richtten ze een dansschool op; maar ze wisten net zooveel van dansen als een kangaroe; bij de eerste les die zij gaven kwam een deel van de burgerij naar binnen dringen en joeg hen de stad uit. Op een anderen tijd trachtten ze een voordracht te houden; maar ze waren nog niet lang benig, of het publiek kwam in opschudding en dreef hen onder vloeken en razen de deur uit. Ze beproefden het met de zendingszaak, met kwakzalverij, met waarzeggerij, kortom, met zoo wat van alles; maar het scheen of niets hun wilde gelukken. Ten laatste waren ze geheel ten einde raad, en lagen, onder het voortdrijven van het vlot, maar steeds te denken en te peinzen zonder een woord te zeggen; zoo ging het zeker wel de helft van den dag, en ze zagen er erg afgemat en wanhopig uit.</p>
<p>Doch eindelijk kwam er verandering; ze staken in de hut de hoofden bij elkaar en spraken zacht en vertrouwelijk, wel twee of drie uur aan één stuk. Jim en ik maakten ons ongerust. We verwachtten er niet veel goeds van Naar onze meening waren ze bezig met een of andere duivelsche streek op touw te zetten. We bespraken wat het wel wezen kon en kwamen ten slotte tot de overtuiging, dat ze in een of andere woning of pakhuis wilden inbreken, of van plan waren valsch geld te maken, of iets van dien aard uit te voeren. We verkeerden dus in grooten angst, en kwamen overeen, dat wij met dergelijke handelingen volstrekt niets te maken wilden hebben, en als we er maar het geringste van bemerkten, zouden we ons uit de voeten maken en hen in den steek laten. Op zekeren morgen, heel vroeg, verborgen we het vlot op een veilige plek omstreeks twee mijlen beneden een klein, armoedig dorp, Pikesville geheeten; de koning ging aan wal en zei, dat we ons allen verscholen moesten houden, terwijl hij naar de stad ging om eens rond te neuzen of men er soms al de lucht gekregen had van het Onvergelijkelijke Koningsdier. (‘Of er ook wat te stelen valt, <i>bedoel</i> je,’ zei ik bij mijzelven; ‘en als je dan met je buit hier denkt terug te komen, zal je erg verwonderd staan kijken, waar of ik en Jim en het vlot gebleven zijn - en dan moet je je maar blijven verwonderen’). Als hij tegen den middag nog niet terug was, zou dat voor den hertog en mij een bewijs zijn, dat alles in orde was, en dat we ook moesten komen.</p>
<p>We bleven dus waar we waren. De hertog liep maar steeds onrustig heen en weer te drentelen en in zichzelven te grommen, en hij was alles behalve goed geluimd. Hij schold ons uit voor al wat leelijk is, en 't scheen wel dat we geen goed konden doen; op elke beuzeling maakte hij aanmerking. Er broeide zeker iets. Ik was wat blij toen het middag werd, zonder dat de koning terugkeerde; nu. zou er ten minste verandering komen - en misschien wel eenige kans op verbetering tevens. Ik en de hertog begaven ons nu naar het dorp; we zochten overal naar den koning en vonden hem eindelijk in een achterkamer van een kleine gemeene kroeg; hij was smoordronken, en een hoop leegloopers zaten den gek met hem te steken, terwijl hij uit al zijn macht vloekte en tierde; hij was zóó dronken, dat hij niet op zijn beenen kon staan, en geen hand kon uitsteken. De hertog begon hem uit te schelden voor een ouden gek, en de koning bleef het antwoord niet schuldig. Al spoedig waren ze zoo duchtig met elkaar aan den gang, dat ik gelegenheid vond stil weg te sluipen; ik liep wat ik loopen kon en rende als een hert de rivier langs - want ik begreep, dat we nu onze kans moesten waarnemen. Ik maakte mij sterk, dat het lang zou duren eer ze mij en Jim zouden terugzien. Geheel buiten adem maar dol van blijdschap bereikte ik het vlot en riep:</p>
<p>‘Los den boel, Jim, nu zijn we gered!’</p>
<p>Maar ik kreeg geen antwoord, en er kwam niemand uit de hut? Jim was weg! Ik riep luid - ik riep nog eens en nog eens; ik draafde in allerlei richtingen het bosch in onder telkens herhaald geroep en geschreeuw; maar 't hielp niet - mijn beste Jim was weg. Toen ging ik zitten schreien; ik kon er niets aan doen, ik moest wel. Maar ik kon niet lang blijven stilzitten. Al spoedig liep ik den weg op en trachtte te bedenken wat ik het best zou doen, en daar ontmoette ik een jongen, wien ik vroeg of hij ook een vreemden neger gezien had, die er zoo en zoo uitzag.</p>
<p>‘Ja,’ antwoordde hij.</p>
<p>‘Waar ergens?’ vroeg ik verder.</p>
<p>‘Ginds bij de boerderij van Silas Phelps, twee mijlen van hier. 't Is een weggeloopen neger, en nu hebben ze hem gevangen. Zocht je naar hem?’</p>
<p>‘Neen, waarachtig niet! Maar een uur of twee geleden kwam ik hem in het bosch tegen en hij zei, dat hij me 't hart uit mijn lijf zou snijden als ik durfde roepen - ik moest op den grond gaan liggen en blijven waar ik was; en dat heb ik gedaan. Al dien tijd ben ik daar gebleven, en ik durfde niet voor den dag komen.’</p>
<p>‘Je behoeft nu niet meer bang te zijn,’ zei hij, ‘want ze hebben hem gekregen. Hij moet ergens uit het zuiden weggeloopen zijn.’</p>
<p>‘'t Is maar goed dat ze hem gepakt hebben.’</p>
<p>‘Nu, dat zou ik ook denken! Er was een som van twee honderd dollars voor hem uitgeloofd. 't Is zoo goed als gevonden geld.’</p>
<p>‘Ja, dat is zoo - en <i>ik</i> zou dat buitenkansje gehad hebben, als ik maar sterk genoeg geweest was; ik heb hem <i>'t eerst</i> gezien. Wie heeft hem gevangen?’</p>
<p>Een oude kerel - een vreemdeling - en hij bood zijn recht op hem te koop aan voor veertig dollars, omdat hij de rivier hooger op moest en het onmogelijk uit kon stellen. Verbeeld je nu eens! Ik verzeker je, dat <i>ik</i> gewacht zou hebben, des noods zeven jaar.’</p>
<p>‘Ik ook, al was het nog zoo lang,’ zei ik. ‘Maar misschien is zijn aanspraak niet veel meer waard, als hij ze zoo goedkoop aanbiedt. Er kon wel eens iets niet in den haak zijn.’</p>
<p>‘Neen, neen, - de zaak is zoo zuiver als glas. Ik heb zelf het biljet gezien. Hij wordt er op een haar beschreven, en ook de plantage, vanwaar hij weggeloopen is, staat er op vermeld, 't is ergens beneden New Orleans. Neen, jongeheer, alles is volkomen in orde, wees daar zeker van. Och, heb je ook een pruim tabak voor me?’</p>
<p>Ik had er geen en toen ging hij weg. Ik keerde terug naar het vlot en zette me in de hut aan het peinzen. Doch ik kon maar geen uitkomst vinden. Ik peinsde tot mijn hoofd er zeer van deed, en nog wist ik niet wat ik beginnen moest. Na dien ganschen langen tocht en na al wat we voor die schurken gedaan hadden, was nu alles op niets uitgedraaid, alles was spaak geloopen en te niet gedaan, daar zij laaghartig genoeg waren geweest om Jim zulk een poets te bakken, hem weer voor zijn geheele leven tot slaaf te maken nog wel onder vreemden, en dat voor een ellendige veertig dollars!</p>
<p>Ik bedacht bij mijzelven dat, als Jim dan toch slaaf moest zijn het duizendmaal beter voor hem zou wezen, het te zijn in de buurt van zijn vrouw en kinderen, en dat ik dus 't best deed met een brief te schrijven aan Tom Sawyer en hem mee te deelen, dat hij aan juffrouw Watson moest vertellen waar Jim was. Maar al spoedig gaf ik dat denkbeeld om twee redenen op: Juffrouw Watson zou verschrikkelijk kwaad zijn over zijn dolzinnigheid en ondankbaarheid van haar te verlaten, en dus zou ze hem onmiddellijk voor het Zuiden verkoopen; en al deed ze dat niet, iedereen heeft natuurlijk een hekel aan een ondankbaren neger, en dat zouden ze Jim elk oogenblik doen gevoelen, zoodat hij erg in ongenade zou zijn en slecht behandeld worden. En denk ook eens aan mij. Overal zou het rondgebazuind worden, dat Huck Finn een neger geholpen had oom zijn vrijheid terug te krijgen; en als ik ooit iemand uit mijn geboortestad ontmoette, zou ik in staat zijn van schaamte voor hem ter aarde te vallen en zijn laarzen af te likken. Zoo gaat het; men doet iets slechts, en dan zou men de gevolgen ervan graag van zich afschuiven. Zoolang het verborgen blijft, kan het geen kwaad, denkt men. Dat was nu juist mijn geval. Hoe meer ik er over nadacht, hoe meer mijn geweten begon te knagen en hoe rampzaliger en verachtelijker ik mijzelven vond. En toen ten laatste eensklaps de gedachte bij mij oprees, dat klaarblijkelijk de hand der Voorzienigheid mij in het aangezicht sloeg, om mij te herinneren, dat er van uit den hoogen hemel steeds een waakzaam oog was gehouden op mijne goddeloosheid, toen ik den neger stal van een oude vrouw, die mij nooit eenig kwaad had gedaan, en dat die hand me nu bewees, dat er Een is, die altijd toeziet en niet duldt, dat dergelijke euveldaden ongestraft blijven, toen zakte ik van angst bijna ineen. Ik trachtte het voor mijzelven zooveel mogelijk te vergoelijken, door te zeggen, dat ik in verdorvenheid was groot gebracht en dus niet zoo hard moest gevallen worden; maar er was iets in me; dat zei: ‘Er was een Zondagsschool en daar hadt ge heen kunnen gaan; als ge dat gedaan hadt, zouden ze u daar geleerd hebben, dat menschen, die handelden zooals ik nu gedaan had ten opzichte van dien neger, voor eeuwig in de hel komen.’</p>
<p>Ik huiverde ervan. Ik trachtte te bidden, om te zien of ik niet kon ophouden met het leven, dat ik tot nog toe geleid had en mij beteren. Ik knielde neer. Maar ik kon geen woorden vinden. Waarom niet? Omdat het vergeefs was mij voor Hem te verbergen, en voor <i>mijzelven</i> evenzeer. Ik wist zeer goed waarom ik geen woorden kon vinden. 't Was omdat mijn hart niet oprecht was, omdat ik een dubbel spel speelde. Ik wilde het doen voorkomen, alsof ik alle zonde zou laten varen, maar in mijn binnenste bleef ik de grootste bewaren. Ik trachtte mijn mond te doen <i>zeggen</i>, dat ik zou doen wat goed en braaf was, namelijk aan de eigenares van den neger schrijven, waar hij was; maar in den verborgensten schuilhoek van mijn hart wist ik dat het een leugen was - en dat wist Hij ook. Toen begreep ik, dat het onmogelijk is een leugen te bidden.</p>
<p>Ik zat er dus erg mee in de war, zoo erg als het maar kon; ik wist niet wat ik doen moest. Ten laatste rees er een denkbeeld nij mij op en ik zei: ik zal eerst den brief schrijven - en <i>dan</i> zien of ik kan bidden. 't Was verwonderlijk, hoe ik me onmiddellijk daarop zoo licht gevoelde als een veer, en hoe al mijn angst week. Vol blijdschap nam ik nu een stuk papier en een potlood en zette mij aan het schrijven:</p>
<p>Mejuffrouw Watson, uw weggeloopen neger Jim is hier, twee mijlen beneden Pikesville, en de heer Phelps heeft hem gevangen en zal hem u uitleveren, als gij de uitgeloofde belooning wilt zenden.</p>
<p>Huck Finn.</p>
<p>Nu voelde ik me geheel opgelucht en vrij van schuld. Nog nooit van mijn leven had ik zulk een gevoel gehad en ik wist, dat ik nu kon bidden. Doch ik begon er niet dadelijk mee, maar legde het papier neer en bleef zitten overdenken hoe goed alles nog was afgeloopen, en hoe zeer ik het eeuwig verderf nabij geweest was. En ik dacht al verder. Ik bracht me onzen tocht langs de rivier voor den geest; altijd zag ik Jim voor me, overdag en 's nachts, nu eens bij maanlicht, dan weer onder een storm, en wij dreven maar voort, al pratend en zingend en lachend. Doch wat ik ook deed, ik kon maar niets vinden, wat me van Jim afkeerig kon maken; integendeel. Ik zag hem, na afloop van zijn wacht, in plaats van me te roepen, ook nog de mijne waarnemen, zoodat ik kon blijven slapen; ik zag hoe blij hij was, toen ik uit dien mist weer terugkeerde, en toen ik weer bij hem kwam in dat moeras, waar ze die veete hadden; ik herinnerde me, hoe hij me altijd allervriendelijkst toesprak, mij vertroetelde en alles voor me deed, wat hij maar kon, en hoe goed hij altijd was; en ten slotte haalde ik weer den tijd op, toen ik hem redde door aan de menschen te zeggen, dat we de kinderpokken aan boord hadden, en het stond me levendig voor, hoe dankbaar hij was en hoe hij betuigde, dat ik de beste vriend was, die de oude Jim ooit ter wereld had gehad, en de <i>eenige</i> dien hij nu bezat; en toen keek ik toevallig eens rond en zag het papier liggen.</p>
<p>'t Lag vlak bij me. Ik nam het op en hield het in de hand. Ik beefde, omdat ik op het punt stond voor immer te kiezen tusschen twee dingen, en het gewicht hiervan besefte. Een oogenblik stond ik met ingehouden adem te overleggen, en zei daarop tot mijzelven:</p>
<p>‘Welnu dan, ik zal ter helle varen’ - en verscheurde den brief.</p>
<p>Dat waren vreeselijke gedachten en vreeselijke woorden ook, maar ze waren eruit. Ik liet het erbij, en dacht er niet meer aan mij te beteren. Ik zette mij het gansche geval uit het hoofd, en zei, dat ik me maar weer aan de verdorvenheid zou houden, die nu eenmaal in mijn aard lag, omdat ik erbij grootgebracht was. Om te beginnen, zou ik mijn best doen, om Jim weer uit de slavernij te stelen; en als ik nog iets slechters kon bedenken zou ik dat ook doen; want als ik nu toch voor goed verloren was, kon ik even goed een kompleet zwijn worden.</p>
<p>Daarna begon ik te overleggen, hoe ik het gedaan zou krijgen, en er speelden me allerlei plannen door het hoofd; en ten laatste hield ik me aan een, dat me nog al beviel. Een eind ver de rivier af zag ik een boschrijk eiland, en zoodra het tamelijk donker geworden was, voer ik er met mijn vlot heen, verborg het daar en ging het bosch in. Ik sliep den ganschen nacht, werd met het ochtendkrieken wakker en gebruikte mijn ontbijt, trok mijn beste plunje aan, maakte van eenige andere kleeren en nog een paar kleinigheden een bundeltje, en stak met het bootje over naar den oever. Een eind beneden de plaats, waar ik vermoedde dat Phelps' boerderij lag, legde ik aan, verborg mijn bundeltje in het bosch, vulde de boot met water en wierp er eenige rotsblokken in om ze te doen zinken op een plek, waar ik ze kon terugvinden als ik ze noodig had, ongeveer een kwart mijl beneden een kleine stoomzaagmolen, die op den oever stond.</p>
<p>Vervolgens begaf ik me op weg en toen ik den molen voorbij liep, zag ik een bord waarop stond: ‘Phelps' zaagmolen,’ en toen ik, twee of driehonderd el verder, bij de boerenwoningen kwam, gaf ik mijn oogen flink den kost, maar ik zag niemand in den omtrek, ofschoon het toch al heel goed dag was. Het speet me echter niet, want ik wilde juist nu liever niemand zien - ik verlangde alleen maar te weten te komen, hoe het met de ligging van de hofstede gesteld was. Volgens mijn plan, moest ik er niet van beneden, maar van den kant van het dorp aankomen. Ik nam dus alles ter loops op, en ging stilletjes voorbij, recht op de stad aan. En waarachtig, de eerste dien ik er aantrof was de hertog. Hij was bezig een biljet aan te plakken van Het Onvergelijke Koningsdier - een aankondiging voor drie avonden - evenals de vorige maal. <i>Dat</i> waren eerst onbeschaamde rekels, die bedriegers! Ik was vlak bij hem; eer ik hem kon ontwijken. Hij keek verwonderd op en zei:</p>
<p>‘Heila! Waar kom <i>jij</i> vandaan?’ En half blij, half verwijtend liet hij er op volgen: ‘Waar is het vlot? Heb je het op een veilige plaats verborgen?’</p>
<p>‘Wel,’ zei ik, ‘dat is juist wat ik Uwe Genade wilde vragen.’</p>
<p>Toen keek hij lang zoo pleizierig niet en zei:</p>
<p>‘Wat wou je <i>mij</i> vragen?’ zei hij.</p>
<p>‘Wel,’ zei ik, ‘toen ik den koning gisteren in die kroeg zag, zei ik tot mijzelven, we kunnen hem in de eerste uren niet naar huis krijgen, want hij moet eerst wat nuchter worden; en daarom ging ik voor tijdverdrijf een beetje in de stad rondslenteren. Daar komt een man naar me toe, die me tien centen belooft, als ik hem wilde helpen om met een schuitje een schaap naar den overkant der rivier te brengen, en dat deed ik. Maar toen we het schaap naar de boot wilden sleepen, waarbij de man mij het touw in de hand had gegeven, terwijl hij zelf het beest trachtte voort te duwen, rukte het zich plotseling los en ging aan den haal, en wij het achterna. We hadden geen hond bij ons, zoodat we het over het veld zoo lang moesten achtervolgen, tot het afgemat was. Het werd donker eer we het hadden, daarna brachten we het naar den overkant en vervolgens keerde ik terug naar het vlot. Toen ik bij de ligplaats kwam en zag dat het weg was, zei ik bij mijzelven: ‘Ze zijn zeker in ongelegenheid geraakt en daardoor genoodzaakt te vertrekken; en ze hebben mijn neger meegenomen, den eenigen neger dien ik ter wereld heb, en nu sta ik hier in een vreemd land, zonder eenige bezitting of iets, en geen enkel middel om in mijn onderhoud te voorzien;’ en ik zette mij neer en begon te schreien. Ik sliep den ganschen nacht in het bosch. Maar wat is er toch van het vlot geworden? - en van Jim, mijn armen Jim!’</p>
<p>‘Ik ben een boon als ik het weet - ten minste, wat er van het vlot geworden is. Die oude gek is aan 't handeldrijven geweest en heeft veertig dollars verdiend; toen we hem in de kroeg vonden, hadden de leegloopers reeds de helft van het geld met hem er door gelapt en hem tot op den laatsten cent alles afhandig gemaakt, wat hij niet aan brandewijn besteed had; en toen ik hem eindelijk gisteravond laat naar huis wist te krijgen en het vlot verdwenen vond, zeiden we: ‘Die kleine rakker heeft ons vlot gestolen en ons in den steek gelaten, hij is er zeker zoo spoedig mogelijk de rivier mee afgezakt.’</p>
<p>‘Ik zou toch mijn <i>neger</i> niet in den steek laten, den eenigen neger dien ik ter wereld had, en mijn eenig eigendom.’</p>
<p>‘Daar hebben we niet aan gedacht. De zaak is, dat we er ons aan gewend hadden, hem als <i>onzen</i> neger te beschouwen; ja, we beschouwden hem zoo - de hemel weet dat we al last genoeg van hem gehad hebben. Toen we nu het vlot verdwenen zagen en bovendien platzak waren, zat er niets anders op dan het nog eens met het Onvergelijkelijke Koningsdier te probeeren. En ik loop hier al dien tijd aan te plakken, zoodat mijn keel zoo droog is als kurk. Waar heb je die tien centen? Geef hier.’</p>
<p>Ik had heel wat geld, dus gaf ik hem tien centen, maar verzocht hem, dat hij ze aan iets eetbaars zou besteden, en mij ook wat geven, want het was al wat ik bezat en ik had sinds gisteren niets te eten gehad. Hij zei geen woord. Een oogenblik later wendde hij zich plotseling tot mij en zei:</p>
<p>‘Denk je, dat die neger ons zal verklappen? We zouden hem villen, als hij het deed!’</p>
<p>‘Hoe kan hij iets verklappen? Hij is immers weggeloopen?’</p>
<p>‘Neen! Die oude gek heeft hem verkocht, en niet eens met me gedeeld; al het geld is op.’</p>
<p>‘Hem <i>verkocht?</i>’ riep ik uit en begon te huilen; ‘'t was <i>mijn</i> neger, en dat geld was van mij. Waar is hij? - Ik wil mijn neger terughebben.’</p>
<p>‘Wel, je <i>kunt</i> hem niet terug krijgen, nu weet je 't - houd maar op met dat gejank. Zeg eens, heb <i>jij</i> soms lust om ons een poets te bakken? Als je dat ooit durft probeeren, dan -’</p>
<p>Hij brak af, maar nog nooit had ik den hertog zoo leelijk uit zijn oogen zien kijken. Snikkend zei ik:</p>
<p>‘Ik heb volstrekt geen lust om iemand een poets te bakken, en ik heb er geen tijd voor ook. Ik ga er op uit om mijn neger te zoeken.’</p>
<p>Hij keek me half medelijdend aan, en terwijl hij daar stond met de aanplakbiljetten over den arm, peinsde hij en fronste het voorhoofd. Ten laatste zei hij:</p>
<p>‘Ik zal je eens wat zeggen. We moeten hier drie dagen blijven. Als je me belooft ons niet te verklappen en te zorgen, dat de neger het ook niet doet, dan zal ik je vertellen, waar je hem vinden kunt.’</p>
<p>Ik beloofde het, en daarop zei hij:</p>
<p>‘Een boer met name Silas Ph-’ en toen hield hij eensklaps op. Hij was blijkbaar begonnen de waarheid te zeggen, maar nu hij zoo vreemd bleef steken en weer aan het overwegen ging, begreep ik, dat hij van plan veranderd was. En dat was ook zoo. Hij vertrouwde mij zeker niet; hij vond het noodzakelijk te zorgen, dat ik, gedurende die gansche drie dagen uit den weg was. Al spoedig vervolgde hij: ‘De man, die hem <i>gekocht</i> heeft, heet Abraham Foster - Abraham G. Foster - en hij woont veertig mijlen hier vandaan, aan den weg naar Lafayette.’</p>
<p>‘Goed,’ zei ik, ‘daar kan ik in drie dagen wel heen loopen, en zal tegen den namiddag op pad gaan.’</p>
<p>‘Neen, dat niet, je moet <i>terstond</i> op weg; en laat vooral geen tijd verloren gaan met onder weg te staan gapen en rond te kijken. Denk er vooral om je mond te houden en maar altijd door te loopen, dan zul je het met <i>ons</i> niet te kwaad krijgen, versta je?’</p>
<p>Dat bevel was het juist waarnaar ik verlangde, en daarop had ik het ook aangelegd. Ik wilde drie dagen vrij zijn om mijn plannen te beramen.</p>
<p>‘Uitgerukt nu,’ zei hij; ‘en zeg aan mijnheer Foster al wat je maar wilt. Misschien kun je hem wijsmaken, dat Jim <i>jou</i> neger is - sommige stommeriken vragen niet naar bewijsstukken - ik heb ten minste gehoord, dat er verderop in het zuiden dergelijke ezels te vinden zijn. Maak nu maar, dat je wegkomt, en vertel hem al wat je maar wilt; maar denk er om dat je je mond niet open doet, voordat je ginder bent gekomen.’</p>
<p>Ik vertrok en stapte landwaarts in. Ik keek niet om, en toch gevoelde ik, dat hij mij in 't oog hield. Maar ik wist wel, dat het hem zou gaan vervelen. Ik liep ongeveer een mijl ver steeds recht uit; maar toen hield ik even stil en keerde met verdubbelden spoed terug door het bosch heen naar de woning van Phelps. Ik achtte het 't best mij zooveel mogelijk te haasten, zonder mijn tijd te verbeuzelen, want ik was erg verlangend Jim het zwijgen op te leggen, totdat die gemeene kerels uit de voeten zouden zijn. Ik was volstrekt niet gesteld op ruzie met zulk soort volk. Ik had al meer dan genoeg van hen gezien, en wilde nu graag voor goed van hen af zijn.</p>
</chapter>
<chapter id="32" name="Hoofdstuk XXXII. Stil als op een rustdag. - Vergissing in den persoon. - Leelijk in de klem. - Een moeilijke vraag.">
<p>Toen ik op de bedoelde plaats kwam was het overal zoo stil als op een rustdag, de zon scheen fel en 't was brandend heet - al wat handen aan het lijf had was naar het veld gegaan. Er heerschte een zwak gegons van muggen en vliegen in de lucht, waardoor het nog veel verlatener schijnt en het er veel van heeft, alsof alles dood en uitgestorven is; en wanneer een klein briesje de bladeren doet trillen, brengt het u in een droevige stemming, omdat het u voorkomt als het gefluister van geesten - van geesten die reeds sedert tal van jaren dood zijn geweest - en altijd denkt ge, dat ze over <i>u</i> spreken. In den regel begint men dan te wenschen, dat men maar dood en dat alles maar afgeloopen was.</p>
<p>De hoeve van Phelps was een van die kleine katoenplantages, die elkaar <i>allen</i> op een haar gelijken. Rondom een erf van twee morgen ziet men een stevige omheining; een overeind gezet blok hout, waarin een paar treden zijn uitgezaagd, maakt het overklimmen gemakkelijk, terwijl de vrouwen dit soort van trapje gebruiken om op hare paarden te wippen; hier en daar vindt men een plek, die schraal met gras begroeid is, maar over het geheel is de grond dor en kaal als een versleten, oude hoed; de woning voor de blanken is een groot houten huis - het hout is niet gezaagd, maar behakt, terwijl de spleten met klei of kalk worden dichtgestreken, en soms zijn deze kleistrepen gewit; de keuken, eveneens van hout, is met het huis verbonden door een lange, breede doorloop, die wel overdekt maar aan de zijwanden open is; achter de keuken vindt men een houten stookhuis en daarnaast staan drie kleine houten negerhutten op een rij; geheel op zichzelf en wat meer naar de heining aan den achterkant staat een kleine hut, waarbij men een loogvat en een grooten ketel om zeep te zieden aantreft; naast de keukendeur een bank en daarbij een emmer water met een pompoenschaal als drinknap; daarnaast ligt een hond in de zon te slapen en in het rond ziet men nog meer honden, die liggen te slapen; op eenigen afstand staan in een hoek drie schaduwrijke boomen; hier en daar is de heining met limplanten en bessestruiken begroeid; buiten de heining ligt een tuin en een strook grond met watermeloenen; daarna volgen de katoenvelden en verder het houtgewas.</p>
<p>Ik liep achterom, klom bij het loogvat over de heining en richtte mijne schreden naar de keuken. Toen ik een eindje geloopen had, hoorde ik het snorren van een spinnewiel, nu eens sterker dan weer flauwer; en toen begon ik werkelijk te wenschen, dat ik maar dood was - want dat is nu toch het vervelendste geluid ter wereld.</p>
<p>Ik ging er recht op af zonder eenig bepaald plan, maar in het vertrouwen, dat de Voorzienigheid mij wel de juiste woorden in den mond zou leggen, als het oogenblik gekomen was; want ik had altijd opgemerkt dat dit geschiedde, als ik het er op aan liet komen.</p>
<p>Toen ik halfweg gekomen was, schoten er Fen paar honden op mij toe en natuurlijk bleef ik stil staan en hen aankijken. O, wat maakten ze een geweld! In een wip geleek ik, om zoo te zeggen, de naaf van een wiel, want er stonden wel vijftien honden met uitgerekte halzen en opgeheven snoeten in een kring om mij heen, te blaffen en te huilen; en nog steeds groeide hun getal aan; van alle kanten kwamen ze toeschieten.</p>
<p>Een negerin kwam met een rolstok in de hand uit de keuken stormen en riep luid: ‘Koest! Tige! Koest Spot! Koest, zeg ik!’ en daarbij gaf ze er een paar een klap, zoodat ze jankend wegliepen en weldra door de anderen gevolgd werden; een oogenblik later kwamen ongeveer de helft terug en sprongen kwispelstaartend tegen mij op. Er zit niets geen kwaad bij zoo'n hond.</p>
<p>Achter de vrouw volgden een paar negerkinderen die niets anders aanhadden dan een grof linnen hemd; ze hingen aan hun moeders rokken en kwamen bedeesd achter haar uitkijken, zooals kinderen altijd doen. En nu kwam ook de blanke vrouw het huis uit loopen; ze telde ongeveer vijf en veertig of vijftig jaar, was blootshoofds en hield haar weversspoel nog in de hand; ze werd gevolgd door twee kleine blanke kinderen, die zich eveneens gedroegen als de kleine negertjes. Zij lachte vol blijdschap en riep uit:</p>
<p>‘Zoo, ben <i>jij</i> daar eindelijk? -</p>
<p>Eer ik het wist ontviel me: ‘Ja, juffrouw.’</p>
<p>Zij pakte me en drukte me aan haar hart, greep vervolgens mijn beide handen en schudde die hartelijk; de tranen rolden haar langs de wangen, en telkens omhelsde zij me opnieuw. Eindelijk zei ze: ‘Je gelijkt niet zooveel op je moeder als ik wel verwacht had, maar dat doet er niet toe, toch ben ik blij dat ik je zie! Och, och, 't is alsof ik je wel zou kunnen opeten! Kinderen, daar is nu je neef Tom! - kom, zeg hem eens goeden dag.’</p>
<p>Maar zij lieten het hoofd hangen, staken de vingers in den mond en verscholen zich achter moeders rokken. Daarop riep deze weer:</p>
<p>‘Lize, maak eens gauw een warm ontbijt voor hem klaar, spoedig - of heb je op de boot al ontbeten?’</p>
<p>‘Ik zei, dat ik het op de boot reeds gedaan had. Zij nam me nu bij de hand en geleidde mij naar haar woning, terwijl de kinderen steeds achter haar aan bengelden. Toen wij er gekomen waren, wees ze me een stoel en ging zelve tegenover me zitten, en, terwijl zij mijn beide handen in de hare hield, zei ze:</p>
<p>‘Zie zoo, nu kan ik je eens goed opnemen; o, wat heb ik daar dikwijls naar verlangd, al jaren achtereen, en eindelijk is het er nu toe gekomen! We hadden je al een paar dagen vroeger verwacht. Wat heeft je opgehouden? - is de boot aan den grond gevaren?’</p>
<p>‘Ja, juffrouw - ze -’</p>
<p>‘Zeg toch niet: juffrouw - zeg: tante Sally. Waar heeft ze aan den grond gezeten?’</p>
<p>Ik wist niet wat ik zeggen moest, omdat ik niet wist of de boot de rivier op of af moest komen. Doch ik sloeg er op goed geluk een slag in en veronderstelde maar dat ze stroomop komen moest, en wel van den kant van Orleans. Doch dat hielp me niet veel; want ik kende de namen niet der zandbanken dien kant uit. Ik begreep dus, dat ik een zandbak moest verzinnen, of me moest houden, alsof ik de naam van de bank, waarop we waren vastgevaren, vergeten was - of - Daar viel me iets in en ik kwam er terstond mee voor den dag:</p>
<p>‘'t Was eigenlijk niet het vastvaren, dat ons zoo lang ophield, maar onze cylinder brak.’</p>
<p>‘Lieve hemel! zijn er ook menschen bij omgekomen?’</p>
<p>‘Neen, juffrouw; maar wel een neger.’</p>
<p>‘Hoe gelukkig; want soms worden er wel eens menschen bij gedood. Zoo kwam, 't wordt nu met kermis twee jaar - uw oom Silas eens van Nieuw-Orleans met de oude Lally Rook, de cylinder brak ook en een man werd er door getroffen; hij zal later wel gestorven zijn. 't Was een wederdooper. Uw oom Silas kende iemand te Baton Rouge, die met de familie van dien man zeer goed bekend was. Ja, nu herinner ik 't me, hij stierf werkelijk. Er volgde versterving en het been moest afgezet worden; maar dat redde hem niet. Ja, ja, versterving was 't. Hij werd over zijn gansche lichaam zwart, en stierf in de hoop op een zalig herrijzen. 't Was vreeselijk om aan te zien, zei men. Oom is elken dag naar de stad gegaan om je af te halen en nu is hij er weer heen, nog geen uur geleden: hij zal wel spoedig terugkomen. Je moet hem wel onder weg ontmoet hebben, heb je niet? - zoo'n oudachtig man, met een -’</p>
<p>‘Neen, ik heb niemand gezien, tante Sally. De boot kwam met het aanbreken van den dag aan; ik heb mijn goed op de losplaats neergezet en ben eens een kijkje gaan nemen in de stad en daar buiten, om het wat later te doen worden en niet zoo erg vroeg hier aan te kloppen; daardoor kom ik nu van den anderen kant.’</p>
<p>‘Aan wien heb je het goed gegeven?’</p>
<p>‘Aan niemand.’</p>
<p>‘Maar, jongen, dan zal het gestolen zijn!’</p>
<p>‘O neen, waar <i>ik</i> het verborgen hebt, kunnen ze het niet vinden,’ zei ik.</p>
<p>‘Hoe kon je op de boot zoo erg vroeg aan een ontbijt komen?’</p>
<p>Ik raakte nu op glad ijs, maar ik zei:</p>
<p>‘De kapitein zag me ronddrentelen, en zei dat ik liever eerst wat moest eten alvorens aan wal te gaan; hij nam me mee naar de officierskajuit en gaf me zooveel ik maar lustte.’</p>
<p>Ik begon zoo ongerust te worden, dat ik ternauwernood goed kon luisteren. Ik lette voortdurend op de kinderen; gaarne had ik ze even ter zijde genomen om hen uit te hooren, en te vernemen wie ik eigenlijk was. Doch ik kreeg geen gelegenheid, juffrouw Phelps bleef maar aanhoudend doorpraten. Zij maakte het mij spoedig zoo benauwd, dat het koude zweet me uitbrak.</p>
<p>‘Maar,’ zei ze, ‘je hebt me nog geen woord verteld van je moeder en van de anderen. Nu zal ik eens zwijgen en dan moet jij aan 't vertellen; vertel me <i>alles</i> - hoe ze varen, en wat ze uitvoeren, en wat ze je opgedragen hebben om aan me te zeggen; en al wat je maar te binnen wil schieten.’</p>
<p>Nu zat ik deerlijk in de klem. Tot dusver had de Voorzienigheid me trouw bijgestaan, maar nu raakte het mis. Ik begreep dat het niets zou helpen of ik al probeerde mij er door heen te slaan. Ik zei dus tot mijzelven, nu zal ik weer genoodzaakt zijn, het met de waarheid te beproeven. Juist wilde ik beginnen te sprepen, toen ze me beet pakte en achter het ledikant duwde met de woorden:</p>
<p>‘Daar komt hij aan! Houd je hoofd wat omlaag - zoo, nu is het goed; nu kun je niet gezien worden. Laat niet blijken dat je hier bent. Ik wil eens een grap met hem hebben. Kinderen, geen woord zeggen, hoor!’</p>
<p>Ik was alles behalve op mijn gemak. Maar het hielp niet of ik me al angstig maakte, er zat niets anders op dan mij stil te houden.</p>
<p>Ik kon den ouden heer bij het binnentreden maar een oogwenk zien, doch daarna werd ik door het ledikant erin verhinderd. Juffrouw Phelps sprong hem te gemoet met de vraag:</p>
<p>‘Is hij gekomen?’</p>
<p>‘Neen,’ zei haar echtgenoot.</p>
<p>‘Lieve hemel!’ riep zij uit, ‘wat kan er toch van hem geworden zijn?’</p>
<p>‘Ik begrijp er niets van,’ zei de oude heer, ‘en ik moet zeggen, dat ik er me erg ongerust over maak.’</p>
<p>‘Ongerust!’ zei zij, ‘ik ben er heelemaal van in de war! Maar hij <i>moet</i> gekomen zijn; je bent hem zeker misgeloopen. Ik ben er zeker van - er is iets in me, dat het me zegt.’</p>
<p>‘Maar, Sally, ik <i>kon</i> hem immers niet misloopen, dat weet je toch ook wel.’</p>
<p>O, mijn lieve, lieve man, wat zal zijn moeder wel zeggen! Hij moet gekomen zijn! Stellig ben je hem misgeloopen. Hij-’</p>
<p>‘Ach, maak me toch niet ongeruster dan ik reeds ben. Ik weet waarlijk niet, wat ik moet aanvangen. Ik ben ten einde raad. Maar dat hij gekomen zou zijn, is onmogelijk; dan had ik hem moeten tegenkomen. Sally, 't is verschrikkelijk - allerverschrikkelijkst - er is stellig iets met de boot gebeurd!’</p>
<p>‘Wel, Silas! Kijd ginds eens! - den weg op! - komt daar niet iemand aan?’</p>
<p>Hij wipte naar het raam en van dat oogenblik maakte juffrouw Phelps gebruik. IJlings trad ze een paar schreden terug en gaf me door een stomp te kennen, dat ik achter het ledikant uit moest komen; en toen haar echtgenoot zich weer van het raam omwendde, stond ze daar met een glans van genoegen op het gelaat en een blijden glimlach om de lippen. De oude heer keek heel verbaasd en zei:</p>
<p>‘Hé, wie is dat nu?’</p>
<p>‘Wie denk je wel, dat het is?’</p>
<p>‘Dat weet ik niet. Wie is het?’</p>
<p>‘'t Is <i>Tom Sawyer!</i>’</p>
<p>Wel verdraaid! ik zonk bijna door den grond, Maar nu moest ik op mijn tellen passen; de oude man greep mijn hand en bleef die een heele poos schudden, en je hadt eens moeten zien, hoe gedurende al dien tijd zijn vrouw danste en lachte en huilde van de pret; en daarna begonnen ze me beiden te bestormen met vragen omtrent Sid en Mary en al de andere familieleden.</p>
<p>Maar hoe verheugd zij ook mochten zijn, het had nog niets te beteekenen in vergelijking van mijne blijdschap; 't was alsof ik herboren was, nu ik wist wie ik was. Een paar uur lang lieten ze me geen oogenblik met rust; en toen ten laatste mijn kaken zoo vermoeid waren, dat ze haast niet meer van elkaar waren te krijgen, had ik hun meer verteld omtrent mijn familie - ik bedoel de familie Sawyer - dan er ooit in zes families Sawyer was voorgevallen. Ik legde hun duidelijk uit hoe de cylinder gesprongen was bij de monding van de Witte Rivier en hoe we daardoor drie dagen oponthoud hadden. En dat namen ze alles voor goede munt op, daar ze er niet het minste begrip van hadden,</p>
<p>Nu gevoelde ik me aan den eenen kant erg op mijn gemak, maar aan den anderen kant weer volstrekt niet. Dat ik Tom Sawyer was vond ik erg prettig, en zoo bleef het ook, totdat ik op zeker oogenblik het gestamp van een stoomboot hoorde, die de rivier afkwam. Vooronderstel eens, zei ik tot mijzelven, dat Tom Sawyer met die boot hierheen komt? - en dat hij over een poos hier binnenstapt en mijn naam uitroept, eer ik hem een wenk heb kunnen geven, dat hij zich stil moet houden? Neen, dat mocht volstrekt niet gebeuren! Ik moest hem te gemoet gaan en opwachten. Derhalve zei ik, dat ik naar de stad wilde gaan om mijn goed te halen. De oude heer wilde mij vergezellen, maar daar bedankte ik voor; ik zei, dat ik zelf het paard wel mennen kon, en hij dus voor mij geen moeite behoefde te doen.</p>
</chapter>
<chapter id="33" name="Hoofdstuk XXXIII. Een negerdief. - Zuidelijke gastvrijheid. - ‘Jou onbeschaamde rekel!’ - Een erg lang Gebed. - Teer en veeren.">
<p>Ik reed nu met den wagen stadwaarts. Toen ik halfweg was gekomen, zag ik een wagen naderen en, waarachtig, Tom Sawyer zat er in. Ik hield stil en wachtte hem op en toen hij mij op zij gekomen was, riep ik ‘Halt!’ en het voertuig bleef staan, terwijl Tom Sawyer mij met open mond en als verwezen aanstaarde. Hij slikte een paar maal evenals iemand, die een droge keel heeft en bracht eindelijk uit:</p>
<p>‘Nooit heb ik u kwaad gedaan. Dat weet ge wel. Wat doet ge dus terug te komen en mij schrik aan te jagen?’</p>
<p>‘Ik ben niet teruggekomen,’ zei ik - ik ben niet <i>weg</i> geweest.</p>
<p>Toen hij mijn stem hoorde, haalde hij wat ruimer adem, maar heel gerust was hij toch nog niet.</p>
<p>‘Houd me asjeblieft niet voor den mal, dat zou ik immers nooit gedaan hebben. In ernst, zijt ge geen geest?’</p>
<p>‘Wel stellig niet,’ antwoordde ik.</p>
<p>‘Ja - zie je - dan houdt alle bedenking op, maar toch, ik moet verklaren, dat ik er niets van begrijp. Zeg eens, zijt ge dan <i>volstrekt niet</i> vermoord?’</p>
<p>‘Neen, nooit van mijn leven - ik heb de menschen maar in den waan gebracht, dat het zoo was. Kom maar eens hier en betast me, als je me niet gelooven wilt.’</p>
<p>Dat deed hij en toen was hij overtuigd; hij was zóó blij dat hij me weer terugzag, dat hij van de pret niet wist wat hij deed. Hij wilde terstond de heele geschiedenis weten; want hij vond het zoo'n merkwaardig en geheimzinnig geval, en daarom brandde hij van ongeduld Maar ik zei, dat hij tot later wachten moest. Daarop gaf ik zijn voerman te kennen, dat hij moest blijven wachten, en ik reed toen een eind met Tom den weg op, vertelde hem in welk een moeilijk geval ik verkeerde, en vroeg wat we er aan doen moesten. Daar moest hij zich een oogenblik op bedenken en ik mocht hem niet storen. Hij peinsde en peinsde, en weldra riep hij uit:</p>
<p>‘Al klaar, nu ben ik er. Neem mijn koffer in jou wagen en doe alsof hij van jou was, keer om en rijd weer naar huis, maar langzaam aan, anders kom je er te vroeg; ik ga weer een poos naar de stad en een kwartier of een half uur later dan jij, zal ik ook komen aanzetten; maar denk er om, dat je me volstrekt niet kent.’</p>
<p>‘Best,’ zei ik; maar wacht even. Er is nog iets - iets dat <i>niemand</i> weet, behalve ik. En wel, er is hier een neger, dien ik uit de slavernij wil vrijstellen - en zijn naam is <i>Jim</i> - de oude Jim van juffrouw Watson.’</p>
<p>‘Wat!’ riep hij uit, ‘is Jim -’</p>
<p>Hij brak af en verzonk in gedachten.</p>
<p>‘Ja,’ zei ik, ‘ik begrijp al wat je zeggen wilt. Je wilt zeggen dat het een lage, gemeene zet is; maar wat doet het er toe? - <i>ik</i> ben toch een gemeene jongen; ik zal hem stelen, en verlang alleen maar van je, dat je er geen woord over spreken zult. Wil je dat beloven?’</p>
<p>Zijn oogen begonnen te glinsteren en hij zei:</p>
<p>‘Ik zal je <i>helpen</i> hem te stelen!’</p>
<p>Dat was te veel, ik wist niet of ik waakte of droomde, zoo vreemd en verrassend klonk me dat in de ooren - en ik moet eerlijk bekennen, dat Tom Sawyer aanmerkelijk in mijn achting daalde. Doch ik kon het niet gelooven. Tom Sawyer een <i>negerdief!</i></p>
<p>‘Och kom,’ zei ik, ‘je steekt er den gek mee.’</p>
<p>‘Neen, waarlijk niet, 't is geen gekheid.’</p>
<p>‘Nu dan,’ zei ik, ‘gekheid of niet, als je soms hoort spreken over een weggeloopen neger, vergeet dan niet er aan te denken, dat <i>jij</i> niets van hem weet, en <i>ik</i> evenmin.’</p>
<p>We plaatsen nu den koffer in mijn wagen en daarop gingen we ieder zijns weegs. Maar natuurlijk vergat ik langzaam te rijden, omdat ik zoo blij was en allerlei gedachten me door het hoofd speelden. Ik kwam dus, den afstand in aanmerking genomen, veel te vroeg terug, zoodat de oude heer, die me bij de deur opwachtte, uitriep:</p>
<p>‘Wel, verbazend! Wie zou ooit gedacht hebben, dat mijn oude merrie nog zooveel mans was. Voor de aardigheid wou ik wel, dat we het op de klok hadden nagegaan. En er is nog geen haartje nat aan - neen, geen enkel haartje. 't Is verwonderlijk. Voor geen honderd dollars zou ik ze nu willen missen, waarachtig niet, en als ik ze gisteren voor vijftien dollars had kunnen verkoopen, zou ik nog wel gedacht hebben, dat ze goed betaald was!’</p>
<p>Dat was alles wat hij zei. 't Was de onnoozelste, beste oude ziel, die ik ooit gezien heb. En geen wonder; want hij was niet alleen boer maar ook predikant en had aan het einde van de plantage, een kleine kerk, die hij zelf op eigen kosten gebouwd en tot kerk en school tevens ingericht had; en voor het preken rekende hij nooit iets, en dat was het waard ook. In het Zuiden vindt men een menigte landbouwers-dominées van hetzelfde slag, die op dezelfde manier te werk gaan.</p>
<p>Na ongeveer een half uur kwam Tom's wagen op het huis aan rijden, en tante Sally, die het door het raam zag, zei:</p>
<p>‘Kijk eens, daar komt iemand hierheen! Wie zou dat wel zijn? 't Is zeker een vreemdeling. Jimmy’ (zoo heette een van de kinderen), ‘loop eens gauw naar Lize en zeg haar, dat ze voor één persoon meer dekt.’</p>
<p>Allen snelden naar de voordeur, want natuurlijk is zoo'n vreemdeling geen alledaagsche verschijning, en als er dus eens een komt, brengt hij het gansche gezin in rep en roer. Tom was over de heining geklommen en stapte op de woning aan; de wagen reed weer naar het dorp terug en wij stonden allen opeengedrongen in de voordeur. Tom had zijn beste kleeren aan.</p>
<p>Onder de gegeven omstandigheden viel het hem volstrekt niet moeilijk, een groot vertoon van fijne manieren te maken. Hij was er de jongen niet naar om gedwee als een schaap de plaats over te loopen; neen bedaard en deftig als een ram kwam hij aangestapt. Toen hij ons genaderd was, nam hij zijn hoed zoo netjes en met zulk een edelen zwier af, alsof 't het deksel was van een doos, waarin vlinders zaten te slapen, en hij bang was ze te storen.</p>
<p>‘Mijnheer Archibald Nichols, als ik me niet vergis?’ zei hij. ‘Neen, mijn vriend,’ zei de oude heer, ‘het spijt me dat ik het zeggen moet, maar uw voerman heeft u zeker misleid; de hoeve van Nichols ligt nog ongeveer drie mijlen meer zuidelijk. Doch kom binnen, kom binnen.’</p>
<p>Tom keek even over zijn schouder, en zei: ‘Te laat - hij is al uit het gezicht.’</p>
<p>‘Ja, hij is weg, mijn zoon, en ik zou maar binnengaan, en het middagmaal met ons gebruiken; daarna zullen we inspannen en u naar Nichols brengen.’</p>
<p>‘O, maar ik mag u zooveel moeite niet aandoen, dat volstrekt niet. Ik kan best wandelen - zoo'n afstand heeft voor mij niets te beteekenen.’</p>
<p>‘Neen, we willen u niet laten gaan - dat zou strijden tegen de gastvrijheid van het Zuiden. Doch kom nu binnen.’</p>
<p>‘Toe, asjeblieft,’ zei tante Sally; gij doet ons niet den minsten overlast, volstrekt niet. Ge moet hier wat vertoeven. 't Is een stoffige weg van meer dan drie mijlen, we kunnen u niet terstond verder laten wandelen. En bovendien heb ik, toen ik u zag aankomen, reeds last gegeven voor één persoon meer te dekken; gij moogt ons dus niet te leur stellen. Kom binnen en doe alsof gij thuis waart.’</p>
<p>Tom drukte nu zijn hartelijken dank uit voor de beleefde uitnoodiging en liet zich overhalen om binnen te gaan; toen hij in de huiskamer was, vertelde hij, dat hij een vreemdeling was uit Hicksville in Ohio en William Thompson heette - en daarbij maakte hij weer een buiging.</p>
<p>Vervolgens ging hij aan het doorslaan en sneed allerlei verhalen op over Hicksville en over alles, wat hij maar verzinnen kon. Ik werd er een beetje zenuwachtig van en begreep maar niet, hoe dit dienstig kon zijn om mij uit de verlegenheid te redden; en op het laatst, onder het praten door, boog hij zich over naar tante Sally en kuste haar vlak op den mond, zette zich toen weer heel gemakkelijk op zijn stoel en wilde verder vertellen; maar zij sprong op, wischte met den rug van haar hand den zoen af en riep uit:</p>
<p>‘Jou onbeschaamde rekel!’</p>
<p>Hij keek alsof hij zich gekwest gevoelde en zei:</p>
<p>‘Ik verbaas me over u, mevrouw.’</p>
<p>‘Jij je verbazen? Waar zie je mij dan wel voor aan? Ik heb mijn zinnen nog goed bij elkaar en - zeg eens, wat moest dat kussen beduiden?’</p>
<p>Met eenigszins bedeesden blik zei hij:</p>
<p>‘Ik had er volstrekt geen bedoeling mee, mevrouw. Er stak niets kwaads in. Ik - ik - dacht dat gij het gaarne hadt.’</p>
<p>‘Wel, jou malle kwast!’ Zij greep haar spinstok en het had er allen schijn van, dat ze grooten lust kreeg er hem een klap mee te geven.. ‘Wat verbeeld je je wel, dat ik er op gesteld zou zijn?’</p>
<p>‘Ja, ik weet 't zoo niet; maar zij - zij - hadden 't me gezegd.’</p>
<p>‘<i>Zij</i> hadden 't je gezegd. Die het je verteld heeft is even krankzinnig als jij. Nog nooit heb ik zoo iets gehoord. Wie zijn die <i>zij?</i>’</p>
<p>‘Wel - iedereen. Ze zeiden het alien, mevrouw.’</p>
<p>Het kostte haar groote moeite zich in te houden; haar oogen schoten vuur en haar vingers waren in voortdurende beweging, alsof ze erg veel lust gevoelde hem de oogen uit te krabben.</p>
<p>‘Wie is lederen?’ snauwde zij hem toe. Voor den dag met de namen - of het zal er leelijk van langs gaan.’</p>
<p>Hij stond op, keek erg bedremmeld, frommelde aan zijn hoed en zei:</p>
<p>‘Het spijt me, dat had ik niet verwacht. Ze hebben 't me allen gezegd. Iedereen zei: geef haar een zoen, dat zal ze prettig vinden. Allen zeiden het - de een zoowel als de ander. Maar het spijt me, mevrouw, en het zal niet weer gebeuren - stellig niet ik verzeker het u.’</p>
<p>‘Niet weer gebeuren, niet weer gebeuren? Neen maar, ik zou het ook wel eens willen zien!’</p>
<p>‘Neen, mevrouw, ik meen het in ernst; nooit zal ik het weerdoen. Of u moet het me vragen.’</p>
<p>‘Ik het je <i>vragen!</i> Wel heb je nu ooit van je leven! Ik denk dat je wel zoo oud kunt worden als Methusalem eer <i>ik</i> het aan jou - of aan zulk soort als jij bent, vragen zal.’</p>
<p>‘Maar,’ zei hij, ‘dat verwondert me bovenmate. Ik weet waarlijk niet hoe ik 't heb. Ze zeiden dat gij het zoudt vragen en dat dacht ik ook; maar -’ Hij brak af en keek ter sluiks rond, alsof hij sterk verlangde ergens een vriendelijk oog te ontmoeten; zijn blik vestigde zich op den ouden heer en hij zei: ‘Dacht gij ook niet, mijnheer, dat zij gaarne had, dat ik haar kuste?’</p>
<p>‘Wat, neen, ik - ik - ja, neen, ik geloof dat ik het niet dacht.’</p>
<p>Daarop liet hij zijn blikken verder rondweiden en toen hij mij in het oog had gekregen, zei hij:</p>
<p>‘Dacht jij ook niet, Tom, dat tante Sally mij met open armen zou ontvangen en zeggen.: ‘Sid Sawyer -’</p>
<p>‘Wel heeremijntijd!’ riep zij plotseling uit en sprong op hem toe, ‘jou onbeschaamde bengel, iemand zóó voor den gek te houden -,’ en toen wilde ze hem omhelzen, maar hij weerde haar af, en zei:</p>
<p>‘Neen, niet voordat gij 't me eerst gevraagd hebt.’</p>
<p>Zij bedacht zich geen oogenblik, maar vroeg 't hem; en toen pakte en kuste ze hem telkens opnieuw, en daarop duwde ze hem naar den ouden man, die toen ook zijn beurt waarnam. Nadat ze een weinig tot bedaren waren gekomen, zei zij:</p>
<p>‘Wel, mijn beste jongen, welk een verrassing! <i>Jou</i> hadden we volstrekt niet verwacht, alleen Tom. Je moeder heeft er me niets van geschreven, dat er behalve Tom nog een kwam.’</p>
<p>‘Dat komt omdat ook eerst het plan was, dat alleen Tom hierheen zou gaan,’ zei hij: ‘maar ik drong er telkens op aan en ten slotte kreeg ik ook toestemming. Toen we nu de rivier af voeren, bedachten Tom en ik, dat het een heele verrassing zou zijn, als hij eerst hier aankwam, en ik dan later volgde en me hield, alsof ik een vreemdeling was. Maar het is verkeerd uitgeloopen, tante Sally. 't Is voor een vreemdeling niet geraden hier zijn anker te laten vallen.’</p>
<p>‘Neen - ten minste niet voor onbeschaamde deugnieten, Sid. Je hadt eigenlijk een flink pak ransel verdiend. Ik kan me niet herinneren, dat ik me ooit zoo kwaad heb gemaakt. Doch dat doet er niet toe, 't is al weer vergeten - ik zou er wel duizend zulke spotboeverijen voor willen verduren, om je maar hier te hebben. Wel, als ik er nog aan denk -! Ik moet zeggen, dat ik geheel verbluft was van verbazing, toen je me dien zoen gaaft.’</p>
<p>We gebruikten het middagmaal buiten op de ruime binnenplaats tusschen het huis en de keuken; er stonden genoeg spijzen op tafel voor zeven huisgezinnen - en alles was flink warm; niet van dat slappe, taaie eten dat den heelen nacht in een pottenkast in een vochtigen kelder heeft gestaan en net smaakt als een oude leeren lap. Oom Silas sprak over de gerechten een zeer lang gebed uit, maar dat waren ze wel waard ook; en ze werden er niet eens kouder van, wat anders meestal het gevolg is van zulke interrupties.</p>
<p>Des namiddags werd er heel wat afgepraat en Tom en ik waren voortdurend in afwachting, maar het hoefde niet, er werd geen woord gerept van een weggeloopen neger, en wij durfden er niet over beginnen. Bij den avondmaaltijd zei echter een van de kleine jongens:</p>
<p>‘Pa, mogen Tom en Sid en ik naar de tooneelvertooning gaan?’</p>
<p>‘Neen,’ zei de oude heer, ‘ik geloof ook niet, dat er van avond gespeeld zal worden, en al was dat zoo, dan zoudt ge er toch nog niet heen mogen; want de weggeloopen neger heeft aan Burton en aan mij verteld hoe schandelijk die voorstelling is, en Burton heeft gezegd, dat hij het iedereen zou meedeelen; ik denk dus wel, dat die brutale landloopers uit de stad gedreven zullen zijn, eer zij hunne vertooning kunnen beginnen.’</p>
<p>Daar hadt je 't nu al! - maar mijn schuld was het niet. Tom en ik zouden in hetzelfde vertrek slapen en daar we vermoeid waren, wenschten we terstond na den avondmaaltijd goedennacht en begaven ons schijnbaar naar bed. Doch we klommen het raam uit, lieten ons langs den bliksemafleider naar beneden glijden en liepen stilletjes naar de stad; want ik vermoedde, dat niemand den koning en den hertog een wenk had gegeven, en als ik me dus niet haastte om hen te waarschuwen, zouden ze stellig in ongelegenheid geraken.</p>
<p>Onder weg vertelde Tom mij haarfijn, hoe men het er voor gehouden had, dat ik vermoord was, en hoe vader spoedig daarop verdwenen en nooit weer teruggekomen was, en welk een opschudding het wegloopen van Jim had verwekt. Op mijn beurt vertelde ik Tom alles van onze schoeljes met hun Onvergelijkelijk Koningsdier en allerlei avonturen van onze reis met het vlot; en toen we zoowat midden in de stad gekomen waren - 't was ongeveer halfnegen - zagen we een razende en tierende volksmenigte aankomen met fakkels, en onder een luid geschreeuw en gegil, terwijl er op blikken ketels geslagen en op horens geblazen werd. We gingen haastig opzij om hen voorbij te laten, en toen ze bij ons langs kwamen, zag ik, dat ze den koning en den hertog schrijlings op een paal gezeten ronddroegen - dat wil zeggen, ik begreep, dat het de koning en de hertog waren, ofschoon ze geheel en al met teer besmeerd en met veeren bestrooid waren, zoodat ze volstrekt niet meer op menschen geleken, maar er veeleer uitzagen als een paar monsterachtige pluimgedierten. Ik werd akelig van het gezicht, en ik gevoelde innig medelijden met die arme drommels. 't Was verschrikkelijk om te zien. De menschen kunnen elkaar allerwreedaardigst behandelen.</p>
<p>Wij zagen, dat we te laat kwamen en er niets meer aan doen konden. We vroegen aan een paar straatslijpers hoe het in zijn werk was gegaan en vernamen toen, dat Jan en alleman met het onnoozelste gezicht van de wereld naar de voorstelling was gegaan; ze hadden zich dood kalm gehouden, totdat de koning op het tooneel met zijn malle bokkesprongen begonnen was; toen had iemand het sein gegeven en eensklaps was het gansche publiek op hem losgestormd.</p>
<p>We repten ons weer spoedig naar huis, en ik voelde me lang niet meer zoo opgewekt als te voren; integendeel, ik was volstrekt niet op mijn gemak en werd gekweld door zelfverwijt, ofschoon ik eigenlijk niets gedaan had. Maar zoo gaat het altijd, het maakt geen verschil of men goed of verkeerd handelt, iemands geweten is nooit te bevredigen, <i>altijd</i> heeft het wat aan te merken. Als ik een hond had, die niet verstandiger was dan iemands geweten, zou ik hem verzuipen. Het neemt meer plaats in dan al het overige inwendige van een mensch en dan is het nog niet goed. Tom Sawyer vond dat ook.</p>
</chapter>
<chapter id="34" name="Hoofdstuk XXXIV. De hut bij het loogvat. - Schandelijk. - Maar een kleinigheid. - Het klimmen langs den bliksemafleider. - Door spoken in angst gejaagd.">
<p>‘We spraken niet verder, maar verzonken in gedachten. Eindelijk zei Tom:</p>
<p>‘Kijk nu eens aan, Huck, wat zijn we toch dom, dat we daar niet eer aan gedacht hebben! Ik wed, dat ik weet waar Jim is.’</p>
<p>‘Neen maar! - waar dan?’</p>
<p>‘Wel in de hut bij het loogvat. Ga maar eens goed na; toen we van middag aan tafel zaten, heb je toen niet gezien, dat een neger er met wat eten heen liep?’</p>
<p>‘Jawel.’</p>
<p>‘Waar zou dat eten voor geweest zijn?’</p>
<p>‘Voor een hond.’</p>
<p>‘Dat dacht ik eerst ook. Maar 't was niet voor een hond.’</p>
<p>‘Waarom niet?’</p>
<p>‘Omdat er een stuk van een watermeloen bij was.’</p>
<p>‘Ja, dat is zoo - ik heb het ook gezien, maar ik heb er op dat oogenblik volstrekt niet aan gedacht, dat een hond geen watermeloen lust. Nu kun je eens nagaan, hoe iemand te gelijker tijd zien en toch niet zien kan.’</p>
<p>‘Nu, de neger ontsloot de deur, toen hij naar binnen ging, en hij sloot ze weer dicht, toen hij eruit kwam. Hij overhandigde oom een sleutel, even voordat we van tafel opstonden - denzelfden sleutel, wed ik. Watermeloen wijst op een mensch en sloten doen denken aan een gevangene; en het is niet waarschijnlijk, dat er op zoo'n kleine plantage twee gevangenen zouden zijn, hier waar allen zoo goed en vriendelijk zijn. Jim is de gevangene; dat lijdt geen twijfel - ik ben blij dat we daar zoo netjes achtergekomen zijn; ik wou niet graag, dat het op een andere manier gebeurd was. Overleg nu eens goed en denk een plan uit om Jim te stelen, dan zal ik er ook een uitdenken; en het plan, dat ons het beste toeschijnt, zullen we volgen.’</p>
<p>Wat een vlugge kop had zoo'n jongen toch! Als ik Tom Sawyer's hoofd bezat, zou ik er geen afstand van willen doen al kon ik ook hertog, of stuurman op een stoomboot, of clown in een paardenspel of wat ook worden. Ik begon een plan uit te denken, doch alleen maar om iets te doen; ik begreep zeer goed waar het werkelijk bruikbaar plan vandaan zou komen. Al spoedig vroeg Tom:</p>
<p>‘Klaar?’</p>
<p>‘Ja,’ zei ik.</p>
<p>‘Goed - kom er maar mee voor den dag.’</p>
<p>‘Mijn plan is het volgende,’ zei ik. ‘We kunnen gemakkelijk te weten komen of het Jim is, die zich daar binnen bevindt. In dat geval ga ik morgenavond mijn boot ophalen, en breng daarmee het vlot van het eiland naar dezen kant van de rivier. Zoodra het dan 's nachts flink donker geworden is, steel ik den sleutel uit den broekzak van den ouden man, nadat hij zich te bed heeft begeven, en zak op het vlot met Jim de rivier af, overdag ons schuil houdende en 's nachts verder varende, op dezelfde manier zooals ik dat vroeger met Jim gewoon was. Zou dat niet uitstekend zijn?’</p>
<p>‘Och, jawel, maar 't is zoo verbazend eenvoudig; er is volstrekt geen omhaal bij. Wat heb je nu aan een plan, dat zóó weinig om 't lijf heeft?’</p>
<p>Ik zei geen woord, omdat ik geen ander oordeel verwacht had, maar ik wist heel goed, dat als hij <i>zijn</i> plan klaar had, er niets dergelijks aan te bedillen zou vallen.</p>
<p>En dat was ook zoo. Hij vertelde mij waarin zijn plan bestond, en ik zag terstond in, dat het wel tienmaal beter was dan het mijne, wat aanleg betrof, en dat het Jim even goed vrij zou maken, al bestond er ook kans dat we er allen het hachje bij zouden inschieten. Ik was dus zeer voldaan en zei, dat we ons daar maar aan houden moesten. Ik behoef nu hier niet uit te leggen hoe het in elkaar zat, omdat ik wel begreep, dat er onder de hand nog heel wat aan veranderd zou worden. Telkens zou er iets aan gewijzigd worden, daar was ik zeker van. En zoo gebeurde het ook.</p>
<p>Eén ding echter stond vast, namelijk, dat het Tom Sawyer volle ernst was, mij te helpen, om Jim te stelen uit de slavernij. En dat was het juist wat me neerdrukte. Daar hadt je nu een fatsoenlijke jongen, die een goede opvoeding genoten en een naam te verliezen had; een jongen van zeer nette familie, flink bij de hand en lang geen domkop, en daar ging me nu al zijn trots, al zijn gevoel voor recht op in dien éénen wensch, zich tot deze handeling te verlagen, en zich zelven en zijn familie tegenover de gansche wereld te schande te maken. Hoe ik de zaak ook bekeek, ik kon 't me maar niet begrijpen, 't Was allerschandelijkst en ik gevoelde me verplicht hem dat onder het oog te brengen; ik wilde me een waar vriend betoonen en hem raden de zaak te laten rusten, opdat hij zelf mocht behouden blijven. En ik begon ook zoo tot hem te spreken; maar hij legde me het zwijgen op, en zei:</p>
<p>‘Zou je denken dat ik niet weet, wat me te doen staat? weet ik dat niet altijd?’</p>
<p>‘Ja.’</p>
<p>‘Heb ik je niet bepaald gezegd, dat ik je dien neger zou helpen stelen?’</p>
<p>‘Ja.’</p>
<p>‘Welnu dan.’</p>
<p>Dat was al wat hij zei, en wat ik antwoordde. Er viel niets meer te zeggen; want als hij eenmaal verklaard had, dat hij iets doen zou, dan gebeurde het ook. Doch <i>ik</i> kon me maar niet begrijpen hoe hij zich met die zaak wilde inlaten; ik soesde er dus niet verder over en kwelde er mij niet langer mee. Als hij het er eenmaal op gezet had, kon <i>ik</i> er niets aan doen.</p>
<p>Toen we thuis kwamen was het overal stil en nergens was meer licht op; we keerden dus terug naar de hut bij het loogvat, om alles eens goed op te nemen. We liepen het erf over, om te zien hoe de honden zich zouden gedragen. Ze kenden ons, ze maakten niet meer leven dan hofhonden altijd maken, als er 's nachts iemand in de buurt komt. Toen we de hut bereikt hadden, namen we die van alle kanten eens goed op. Aan de noordzijde vonden we een vierkant venstergat, vrij hoog, en het was met een stevige plank dichtgespijkerd.</p>
<p>‘Hier moeten we wezen,’ zei ik. ‘Dit gat is groot genoeg voor Jim om er door te kruipen, als we de plank er maar afrukken.’</p>
<p>‘Dat is akelig eenvoudig en zoo gemakkelijk als iets,’ zei Tom. ‘Ik zou meenen, dat er nog wel een meer ingewikkelde manier te vinden is, Huck Finn.’</p>
<p>‘Nu,’ zei ik, ‘wat dunk je als we hem eens eens een uitgang zaagden, zooals ik indertijd met mijzelven gedaan heb, voordat ik vermoord werd?’</p>
<p>‘Dat is in elk geval iets beters,’ zei hij. ‘Het is geheimzinnig en angstwekkend, maar ik wed, dat we wel een manier kunnen bedenken, die tweemaal zoo lang is. We hebben geen haast; laten we eens goed rondkijken.’</p>
<p>Tusschen de hut en de schutting aan den achtergrond stond een houten loods, waarvan het dak met dat der hut ineen liep. De loods was even lang als de hut maar zeer smal - slechts zes voet breed. De deur ervan was aan den zuidkant en met een hangslot voorzien. Tom liep naar den zeepketel, snuffelde daar wat rond en kwam terug met het ijzertje, waarmee ze het slot openden Spoedig was nu de deur open, en toen we binnen waren, deden we ze weer dicht, staken een zwavelstok aan en zagen, dat de loods wel vlak naast de hut gebouwd was, doch er geen gemeenschap mee had. Een vloer was er niet in en we vonden er niets dan wat verroeste, versleten schoffels en spaden en houweelen en een oude ploeg. De zwavelstok ging uit, en wij verlieten de loods en sloten de deur weer zoo netjes als ooit. Tom was zeer blij.</p>
<p>‘Nu zijn we er achter,’ zei hij. ‘We zullen hem uitgraven. Dat zal ons ongeveer een week bezig houden.’</p>
<p>We liepen daarop weer naar huis en ik ging door de achterdeur naar binnen - je hadt maar aan het riempje van de klink te trekken, want ze waren niet gewoon de deuren te sluiten - doch dat was voor Tom Sawyer niet romantisch genoeg: hij vond het veel geschikter om langs den bliksemafleider naar binnen te klimmen. Maar nadat hij het driemaal tot halfweg had gebracht en telkens weer naar beneden gevallen was, en de laatste maal zelfs leelijk op zijn hoofd terecht was gekomen, meende hij het te moeten opgeven; maar toen hij weer uitgerust was, beproefde hij 't nog eens, en ditmaal gelukte het hem.</p>
<p>Den volgenden morgen waren we met het krieken van den dag uit de veeren, en begaven ons naar de negerhutten om de honden met ons gemeenzaam te maken en vriendschap te sluiten met den neger, die Jim van voedsel voorzag - als het tenminste <i>Jim</i> was aan wien er eten gebracht werd. De negers waren juist klaar met ontbijten en wilden naar het land gaan; de neger van Jim was bezig op een tinnen schotel brood en vleesch en nog wat op te stapelen; en terwijl de anderen heengingen, werd uit het huis de sleutel gebracht.</p>
<p>Die neger zag er erg goedig en dom uit en had zijn wollig haar aan kleine tressen met draden saamgebonden. Dat deed hij om de heksen van zich af te weren. Hij zei, dat de heksen hem gedurende de laatste nachten erg gekweld hadden, hem allerlei vreemde dingen hadden doen zien en allerlei vreemde woorden en geruchten doen hooren, zoodat hij niet geloofde ooit te voren zoo lang behekst te zijn geweest. Hij raakte zóó op zijn praatstoel over al zijn kwellingen, dat hij geheel en al vergat, wat hij eigenlijk doen moest. Daarom zei Tom:</p>
<p>‘Waar is dat eten voor? Ga je de honden voedsel brengen?’</p>
<p>‘Een glimlach breidde zich langzamerhand over het gelaat van den neger uit, op dezelfde manier als de kringen in een modderpoel, waarin men een steen heeft geworpen.</p>
<p>‘Ja, mijnheer Sid,’ zei hij, ‘een hond, en nog wel een weggeloopen hond. Wil je hem soms eens zien?’</p>
<p>‘Jawel.’</p>
<p>Ik stootte Tom aan en fluisterde hem toe:</p>
<p>‘Ga je er nu maar zoo terstond heen? Dat was immers het plan niet.’</p>
<p>‘Neen, dat was het niet - maar <i>nu</i> is 't het plan wel.</p>
<p>Wij volgden hem, maar ik was er niets mee ingenomen. Toen we binnengegaan waren, konden we ternauwernood iets onderscheiden, zoo donker was het; maar Jim was er, zooals bleek, en hij zag ons.</p>
<p>‘Wel, <i>Huck!</i>’ riep hij uit. ‘En, lieve hemel! is dat niet mijnheer Tom?’</p>
<p>Zoo had ik het juist verwacht en gevreesd. <i>Ik</i> wist niet hoe ik me houden moest; en al had ik het geweten, ik zou toch niets hebben kunnen doen, want de neger viel plotseling in met de woorden: Wel allemachtig! ken jij die heeren?’</p>
<p>We konden nu vrij goed zien. Tom keek den neger strak en met verbazing aan en zei:</p>
<p>‘<i>Wie</i> zou ons kennen?’</p>
<p>‘Wel, die weggeloopen neger daar.’</p>
<p>‘Daar geloof ik niets van; hoe krijg je zoo iets toch in je hoofd?’</p>
<p>‘Hoe ik dat in mijn hoofd krijg? Wel, riep hij dan daareven niet, dat hij u kende?’</p>
<p>‘Wel, nu nog mooier!’ zei Tom en hield zich erg verbaasd. ‘<i>Wie</i> riep er? <i>Wanneer</i> riep hij? <i>Wat</i> heeft hij geroepen?’ En daarop wendde hij zich doodbedaard tot mij en zeide:</p>
<p>‘Heb <i>jij</i> soms iemand hooren roepen?’</p>
<p>Natuurlijk viel er niets anders op te antwoorden dan <i>neen,</i> en ik zei dus, dat ik niemand iets had hooren zeggen.</p>
<p>Daarop keerde hij zich tot Jim, bekeek hem van top tot teen, alsof hij hem nooit te voren gezien had, en zei:</p>
<p>‘Heb jij geroepen?’</p>
<p>‘Neen, mijnheer, zei Jim; ik heb niets gezegd, mijnheer.’</p>
<p>‘Geen woord?’</p>
<p>‘Neen, mijnheer, ik heb geen woord gesproken.’</p>
<p>‘Heb je ons vroeger wel eens gezien?’</p>
<p>‘Neen, mijnheer, zoover ik weet niet.’</p>
<p>Nu wendde Tom zich tot den neger, die verwilderd en geheel verslagen rondkeek, en zei op strengen toon:</p>
<p>‘Wat is er toch met jou aan de hand? Hoe kom je op de gedachte, dat er iemand zou geroepen hebben?’</p>
<p>‘O, 't zijn zeker die vervloekte spoken, mijnheer. Och, was ik maar dood! Zij vervolgen me altijd en zullen me nog dooden, och, ze kwellen me zoo. Och zeg er, asjeblieft, aan niemand iets van, mijnheer, anders zal mijnheer Silas tegen me uitvaren, want hij beweert, dat er geen spoken zijn. Ach, lieve hemel, was hij nu maar eens hier, dan zou hij wel anders spreken! Ik wed, dat hij dan niet in zijn ongeloof zou kunnen volharden. Maar zoo gaat het altijd; menschen die eenmaal stompzinnig zijn, blijven het; zij merken zelven nooit iets op, en als een ander iets opmerkt en het hun meedeelt, dan gelooven ze het niet.’</p>
<p>Tom stelde hem gerust en zei, dat we het aan niemand zouden vertellen; ook raadde hij hem nog meer garen te koopen en zijn haar nog wat beter saam te binden. Daarna sloeg hij den blik op Jim, en zei:</p>
<p>‘Ik ben benieuwd of oom Silas dezen neger zal laten ophangen. Als ik een neger te pakken kreeg, die ondankbaar genoeg was geweest om weg te loopen, zou hij bij mij geen genade vinden, ik liet hem ophangen.’ En terwijl de neger naar de deur stapte om te zien of de sluiting wel goed was, fluisterde hij Jim toe:</p>
<p>‘Laat volstrekt niet merken, dat je ons kent. En als je 's nachts hoort graven, dan zijn wij het: we zullen je in vrijheid stellen.’</p>
<p>Jim had maar even tijd om onze handen te drukken en te kussen, want de neger kwam weer terug, en wij zeiden, dat we nu en dan terug zouden komen, als de neger dat verlangde; en deze zei daarop, dat hij het vooral graag had, wanneer het donker was, want vooral in het donker maakten de spoken 't hem erg lastig, en dan had hij liefst menschen om zich heen.</p>
</chapter>
<chapter id="35" name="Hoofdstuk XXXV. Netjes ontsnapt. - Duistere plannen. - Beschouwingen over het stelen. - Een diepe kuil.">
<p>Het was nu ongeveer een uur vóór het ontbijt, en we begaven ons dus in het bosch; want Tom zei, dat we ten minste een beetje licht moesten hebben om te kunnen zien bij het graven. Een lantaarn gaf te veel licht en zou ons in ongelegenheid brengen; wat wij noodig hadden waren eenige van die halfvergane stukken hout, die, als men ze op een donkere plaats legt, een flauwen gloed geven. We verzamelden een armvol ervan, verborgen het in het gras en gingen toen zitten rusten, waarbij Tom eenigszins wrevelig zei:</p>
<p>‘Wel verduiveld, de heele zaak is zoo gemakkelijk en eenvoudig als het maar zijn kan. Daarom is het zoo verbazend moeilijk om een lastig plan uit te denken. Er is geen wachter, dien we zouden moeten vergiftigen - me dunkt, een wachter behoorde er toch te zijn. Zelfs geen hond is er, dien we een slaapdrank kunnen ingeven. Verder is Jim slechts met één been aan een ketting van tien voet aan den poot van zijn ledikant vastgelegd; je hebt niets anders te doen dan dien poot even op te lichten en er den ketting af te strijken. Ook vertrouwt oom Silas iedereen; hij zendt den sleutel aan dien stommerik van een neger, zonder er aan te denken den kerel in 't oog te doen houden. Jim had al lang door dat venster kunnen ontvluchten, hoewel het niet geraden zou zijn met een ketting van tien voet aan het been zich onder de menschen te begeven. Waarachtig, Huck, 't is zoo oliedom ingericht als ik maar ooit gezien heb. Je moet <i>al</i> de moeilijkheden uitdenken. Nu, onze schuld is het niet, wij zullen ons best doen met de middelen, die we gekregen hebben. Doch één ding is zeker, - 't is veel eervoller hem vrij te maken na een reeks van belemmeringen en gevaren, nu er zich zelfs niet een van die opdoet, welke de menschen verplicht zijn u in den weg te leggen, en nu ge genoodzaakt zijt alles uit uw eigen brein te halen. Neem nu maar eens de quaestie van den lantaarn. Oppervlakkig beschouwd zou men zeggen, dat een lantaarn veel gevaar opleverde. Wel, ik geloof, dat we bij ons werk wel een optocht met fakkels konden gebruiken, als we dat wilden. Maar daar bedenk ik, dat we, zoodra we er eenige gelegenheid toe hebben, het een of ander moeten opsnorren, waarvan we een zaag kunnen maken.’</p>
<p>‘Wat moeten we met een zaag doen?’</p>
<p>‘Wat we daarmee doen moeten? Moeten we dan niet den poot van Jim's ledikant afzagen, om den ketting los te krijgen?’</p>
<p>‘En je hebt daar juist gezegd, dat men het ledikant even kan oplichten en den ketting van den poot laten glijden’</p>
<p>‘Dat is nu ook weer net iets voor jou, Huck Finn. Je kunt soms zoo kinderachtig voor den dag komen. Maar heb je dan nooit ter wereld een boek gelezen? - Baron Trenck, of Casanova, of Benvenutto Cellini, of Hendrik IV, of een van al die helden? Wie heeft er ooit van gehoord, dat een gevangene op zulk een oude wijvenmanier werd bevrijd? Neen, bij de beste autoriteiten vindt men, dat zoo'n poot van een ledikant door midden wordt gezaagd; dan laat men hem stil staan, slikt het zaagsel door, opdat het geen spoor achterlaat, strooit dan wat aarde op den grond, waar het zaagsel gelegen heeft, en maakt daardoor die plek zoo onkenbaar, dat zelfs de ijverigste snuffelaar geen achterdocht voedt en meent dat alles volkomen in orde is. Als men dan klaar is, geeft men 's nachts een schop tegen den poot, zoodat hij er onder uit vliegt; men strijkt den ketting er af en klaar ben je Je hebt niets meer te doen dan je touwladder aan het raamkozijn vast te maken, je naar beneden te laten glijden, je been te breken bij den val in de gracht - want een touwladder is altijd een voet of negentien te kort, weet je - en dan vindt je de paarden en je vertrouwde dienaren klaar staan, die je opnemen en in den zadel zetten, en voort gaat het, naar je geboorteland Languedoc of Navarre of hoe het ook heeten mag. Dat is nog eens de moeite waard, Huck. Ik wou dat er maar een gracht bij de hut was. Als we tijd hebben, zullen we er op den nacht van onze vlucht een graven.’</p>
<p>‘Wat doen we met een gracht,’ zei ik, ‘nu we hem toch onder den grond door uit de hut willen halen?’</p>
<p>Maar hij luisterde er niet naar. Hij had alle gedachte aan mij of aan iets anders verloren. Hij hield de hand aan zijn kin en peinsde. Kort daarop zuchtte hij en schudde het hoofd; vervolgens zuchtte hij opnieuw en zei:</p>
<p>‘Neen, dat gaat toch niet - er bestaat niet genoeg noodzakelijkheid voor.’</p>
<p>‘Waarvoor?’ zei ik.</p>
<p>‘Wel, om Jim's been af te zagen,’ was het antwoord.</p>
<p>‘Wel allemachtig! ’ riep ik uit, ‘dat is toch in geen geval noodig. En waarom zou je zijn been willen afzagen?’</p>
<p>‘Wel, eenige van de beste autoriteiten hebben het gedaan. Ze konden den ketting niet loskrijgen, hakten dan kordaat hun hand af en lieten den ketting van de pols glijden. Nu zou een been nog veel beter zijn. Doch we zullen het maar laten. Er bestaat in dit geval niet genoeg noodzakelijkheid voor; en bovendien is Jim een neger, hij zou de redenen niet eens goed begrijpen, en evenmin hoe dit in Europa gewoonte is geworden; we zullen er dus maar niet aan beginnen. Maar één ding kan - hij moet een touwladder hebben; we kunnen onze beddelakens aan reepen scheuren en er gemakkelijk een touwladder uit maken. We kunnen hem die zenden in een taart; dat wordt meestal gedaan.’</p>
<p>‘Maar Tom Sawyer, wat praat je nu toch,’ zei ik, ‘Jim kan met een touwladder niets uitvoeren.’</p>
<p>‘Wel stellig kan hij er iets mee uitvoeren. 't Is wat moois met jou, zeg maar liever dat je er niets van weet. Hij <i>moet</i> een touwladder hebben, dat behoort zoo.’</p>
<p>‘Maar wat kan hij er in 's hemels naam mee doen?’</p>
<p>‘Er mee doen? Kan hij ze niet in zijn bed verbergen? Dat doen ze allemaal. 't Schijnt wel, Huck, dat je nooit eens iets doen wilt, zooals het behoort; altijd ga je onhandig te werk.</p>
<p>‘Nu,’ zei ik, ‘als het zoo behoort en hij er een hebben moet, goed dan; want ik wil aan de gebruiken niet te kort doen, maar er is een bezwaar, Tom Sawyer, als we onze beddelakens aan reepen scheuren om er voor Jim een touwladder van te maken, dan krijgen we stellig tante Sally aan den hals. Me dunkt een ladder van noteboombast kost niets en is even geschikt om er een taart mee op te vullen en in een stroozak verborgen te worden, als een ladder van strooken linnen; bovendien is Jim toch niet op de hoogte, 't zal hem dus niets kunnen schelen wat voor soort van -’</p>
<p>‘Och, och, Huck Finn, als ik zoo dom was als jij, zou ik mijn mond houden - dat zou <i>ik</i> doen. Wie heeft er nu ooit gehoord van een staatsgevangene, die door middel van een ladder van boomschors ontvluchtte? 't Is meer dan belachelijk.’</p>
<p>‘Nu goed, Tom, doe maar precies zooals je wilt; maar als je een raad van me wilt aannemen, laat mij dan een laken leenen uit de linnenkast.’</p>
<p>Dat vond hij goed, en het bracht hem op een ander denkbeeld.</p>
<p>‘Leen maar een hemd ook,’ zei hij.</p>
<p>‘Waarvoor hebben we dat noodig, Tom?’</p>
<p>‘Jim moet er dagboek op houden.’</p>
<p>‘Een dagboek? - en Jim kan niet schrijven.’</p>
<p>‘Veronderstel eens, dat hij <i>niet</i> schrijven kan - hij kan immers teekens op het hemd zetten, als wij hem een pen maken van een ouden tinnen lepel of van een stuk oud ijzer?’</p>
<p>‘Maar, Tom, we kunnen een gans een veer uittrekken en een veel betere pen ervan maken; dat gaat gemakkelijker ook.’</p>
<p>‘<i>Gevangenen</i> hebben nooit ganzen onder hun bereik, die ze een veer kunnen uittrekken, jou uilskuiken. Ze maken hun pennen altijd van de hardste en taaiste voorwerpen, van een ouden koperen kandelaar of van iets dergelijks, dat hun in handen komt, en ze hebben weken, ja zelfs maanden noodig om het af te vijlen, omdat het gebeuren moet door tegen den muur te wrijven. <i>Zij</i> zouden geen ganzepen gebruiken, al hadden ze er een. Dat zou niet zijn zooals het behoort.’</p>
<p>‘En waar zullen we inkt van maken?’</p>
<p>‘Velen maken ze van ijzerroest en tranen; maar dat komt meestal bij vrouwen voor, de beste autoriteiten hebben hun eigen bloed gebruikt. Dat kan Jim ook doen; en als hij een kleine mededeeling wil doen om de wereld te laten weten, waar hij gevangen zit, kan hij het met een vork op den onderkant van een tinnen bord schrijven en dat dan door het venster gooien. Zoo deed altijd de Man met het IJzeren Masker, en het is bovendien een uitstekende manier.’</p>
<p>‘Jim krijgt geen tinnen borden. Ze brengen hem zijn eten op een schotel.’</p>
<p>‘Dat doet er niet toe; we kunnen er hem wel wat bezorgen.’</p>
<p>‘Maar zou er wel iemand in staat zijn te lezen wat hij erop geschreven heeft?’</p>
<p>‘Daar hebben we niets mee te maken, Huck Finn. <i>Hij</i> heeft niets anders te doen dan op de borden te schrijven en ze naar buiten te gooien. Je behoeft ze niet te kunnen lezen. 't Komt maar heel zelden voor, dat men lezen kan wat een gevangene op een tinnen bord of ergens anders op geschreven heeft.’</p>
<p>‘Maar wat beduidt dan dat verkwisten van die borden?’</p>
<p>‘Wel, 't zijn immers de borden <i>van den gevangene</i> niet.’</p>
<p>‘Maar <i>iemand</i> is er toch de eigenaar van, zou ik zeggen.’</p>
<p>‘Nu, wat dan nóg? Wat kan het een <i>gevangene</i> schelen van wie -’</p>
<p>Hier brak hij af, omdat er als sein voor het ontbijt op den hoorn werd geblazen. We begaven ons derhalve naar huis.</p>
<p>Dien morgen leende ik een laken en een wit hemd uit de linnenkast; ik vond een ouden zak, waar ik ze in deed; toen gingen we het dorre hout halen en deden er dat ook in. Ik noemde het leenen, omdat vader er altijd dien naam aan gaf; maar Tom zei dat het geen leenen maar stelen was. Hij voegde er echter bij, dat wij de vertegenwoordigers waren van gevangenen; gevangenen nu, storen er zich niet aan hoe ze aan iets komen, als zij het maar machtig worden en dat neemt ook niemand hun kwalijk. Voor een gevangene is het geen misdaad iets te stelen, dat hij noodig heeft om te ontsnappen, zei Tom; dat is zijn recht; zoolang wij dus een gevangene vertegenwoordigden, konden we gerust alles stelen, wat ons maar eenigszins van dienst kon zijn om vrij te komen. Als we geen gevangenen waren, zei hij, zou het heel wat anders zijn, en slechts een erg gemeene kerel zou er toe komen te stelen, zoolang hij geen gevangene was. We besloten dus, dat we alles zouden stelen, wat ons maar voor de hand kwam. En toch maakte hij een heele drukte, toen ik een dag later uit den pot van de negers een watermeloen stal en opat; hij dwong me de negers een fooitje te gaan geven, zonder te zeggen waarvoor dat was. Tom zei, dat hij bedoeld had, dat we alles stelen konden wat we <i>noodig hadden</i>. Welnu, zei ik, ik had behoefte aan een watermeloen. Maar hij zei, dat ik dien niet noodig had om uit de gevangenis te geraken, daarin lag het verschil. Als ik hem had willen gebruiken om er een mes in te verstoppen en hem dan Jim in handen te spelen, opdat hij er den bewaker mee zou kunnen dooden, dan zou de zaak gezond geweest zijn. Ik liet me dat aanleunen, ofschoon ik er niet veel heil in zag een gevangene te vertegenwoordigen, als ik telkens, wanneer ik gelegenheid had een watermeloen in te palmen, mij zelven kwellen moest met de overweging van dergelijke beuzelachtig fijne onderscheidingen.</p>
<p>Zooals ik zei, wachtten we dien morgen, totdat iedereen zich aan zijn dagelijksch werk had begeven en er zich in den omtrek van het erf niemand meer vertoonde. Toen droeg Tom den zak naar de loods, terwijl ik een eind verder op den uitkijk stond. Weldra kwam hij weer naar buiten en gingen wij op een hoop hout zitten praten.</p>
<p>‘Alles is nu in orde,’ zei hij, ‘behalve de gereedschappen; doch daarin is gemakkelijk te voorzien.’</p>
<p>‘Gereedschappen?’ zei ik.</p>
<p>‘Ja’</p>
<p>‘Gereedschappen, waarvoor?’</p>
<p>‘Wel, om er mee te graven. We kunnen toch geen doorgang <i>knagen</i>, is het wel?’</p>
<p>‘Zijn er dan geen oude roestige houweelen en dergelijke genoeg om er een neger mee uit te graven?’ zei ik.</p>
<p>Hij keek me met zulk een meewarigen blik aan, dat ik er wel om had kunnen huilen, en zei:</p>
<p>‘Huck Finn, heb je <i>ooit</i> gehoord van een gevangene met houweelen en spaden en allerlei nieuwerwetsche gerieflijkheden in zijn kleerkast, zoodat hij zichzelven kon uitgraven? Ik vraag je - als je nog eenig gezond verstand hebt - hoe zou dat nu kunnen bijdragen om hem tot een held te maken? Ze konden hem evengoed den sleutel van de deur geven. Houweelen en spaden - zelfs een koning zou ze niet krijgen.’</p>
<p>‘Nu dan,’ zei ik, ‘als we geen houweelen en spaden gebruiken kunnen, wat hebben we dan wél noodig?’</p>
<p>‘Een paar tafelmessen.’</p>
<p>‘Om de fondamenten van de hut te ondergraven?’</p>
<p>‘Ja.’</p>
<p>‘'t Is al te dwaas, Tom.’</p>
<p>‘Het komt er niet op aan hoe dwaas of het is, het behoort zoo - het is de ware manier. Ik heb nooit van een andere manier gehoord en ik heb toch al de boeken gelezen, die omtrent deze zaken eenige inlichting geven. Ze maken altijd een loopgraaf met een tafelmes - en niet slechts door een weeken grond, meestal door een harden rotswand. Ze zijn er weken en weken onafgebroken aan bezig. Denk maar eens aan een van de gevangenen in den onderaardschen kerker van Castle Deef, in de buurt van Marseille; hij heeft zich op dezelfde manier uitgegraven, en hoe lang denk je wel, dat hij er mee bezig is geweest?’</p>
<p>‘Dat weet ik niet.’</p>
<p>‘Nu, raad eens.’</p>
<p>‘Ik weet het niet; misschien anderhalve maand.’</p>
<p>‘<i>Zeven en dertig jaar</i> - en hij kwam in China uit. <i>Dat</i> is de manier. Ik wou dat de bodem van <i>deze</i> sterkte ook uit rotsgrond bestond.’</p>
<p>‘<i>Jim</i> kent niemand in China.’</p>
<p>‘Wat heeft <i>dat</i> er nu mee te maken? Die andere man kende er ook niemand. Maar jij dwaalt altijd van de eigenlijke zaak af. Kun je je dan niet bij de hoofdzaak bepalen?’</p>
<p>‘Goed - mij kan 't niet schelen waar hij uitkomt, als het maar ergens is, - en ik denk, dat het Jim evenmin kan schelen. Maar er is nog éen ding - Jim is al te oud om hem met een tafelmes uit te graven. Hij zal het zoo lang niet uithouden.’</p>
<p>‘Zeker zal hij dat. Je gelooft toch niet, dat er zeven en dertig jaar noodig zijn om door een weeken grond te graven?’</p>
<p>‘Hoeveel tijd zou er voor noodig zijn, Tom?’</p>
<p>‘Nu, 't is niet geraden het zoo lang te laten duren als we wel zouden wenschen, want we mogen oom Silas geen gelegenheid geven, bericht te ontvangen uit New-Orleans. Hij zou dan te weten komen dat jim daar vandaan is, en er zeker toe overgaan Jim in de krant te zetten of zoo iets. We mogen dus niet zoo heel veel tijd aan het graven besteden. Eigenlijk zouden we er twee jaar over moeten werken, maar dat kan nu eenmaal niet, daarvoor zijn de omstandigheden veel te twijfelachtig. Doch wat ik aanraad is dit: we beginnen met flink door te graven, we kunnen dan later ons zelven wijsmaken dat we er zeven en dertig jaar mee hebhen doorgebracht. Dan kunnen we hem voor den dag halen en met hem op de vlucht gaan, zoodra we onraad vernemen. Me dunkt, dat zal het beste zijn.’</p>
<p>‘Nu, dat laat zich hooren,’ zei ik. ‘Dat zich zelven wat wijsmaken kost niets en het is niet moeilijk ook, en als het zoo te pas kwam, zou ik best kans zien om het voor honderd vijftig jaar te doen doorgaan. Als ik daar eenmaal mee begin, kost het me niets geen moeite. Ik zal nu gaan rondsnuffelen en een paar tafelmessen zien op te snorren.’</p>
<p>‘Zie er drie te krijgen,’ zei hij; ‘we hebben er één noodig om een zaag te maken.’</p>
<p>‘Tom,’ zei ik, ‘als het niet buiten den regel is en niet tegen de vaststaande gebruiken indruist, ginds achter het stookhuis steekt een oude verroeste zaag tusschen het planken beschot.’</p>
<p>Hij keek mij wrevelig en mismoedig aan, en zei:</p>
<p>'t Is moeite vergeefs, jou iets te willen leeren, Huck. Maak nu maar dat je wegkomt en snor de messen op - drie, hoor.’</p>
<p>Ik volgde dit bevel.</p>
</chapter>
<chapter id="36" name="Hoofdstuk XXXVI. De bliksemafleider. - Het juiste midden. - Een beroep op de nakomelingschap. - Gestolen lepels. - Tusschen de honden. - Een verheven figuur.">
<p>Zoodra wij van oordeel waren dat iedereen was ingeslapen, lieten we ons dien nacht langs den bliksemafleider naar beneden glijden en sloten ons zelven op in de loods, haalden onzen hoop dor hout voor den dag en gingen aan 't werk. Over een oppervlakte van vier of vijf voet ruimden we alles uit den weg. Tom zei, dat we vlak achter Jim's ledikant zouden uitkomen, zoodat als we eenmaal zoover gegraven hadden, niemand, die in de hut kwam, zou kunnen bespeuren, dat er een gat was. We groeven en groeven met onze tafelmessen tot na middernacht; toen waren we doodmoe en hadden de handen vol blaren en toch kon je ternauwernood zien, dat we iets uitgevoerd hadden. Ten laatste zei ik:</p>
<p>‘Dit is geen karwei van zeven en dertig jaar, maar van acht en dertig, Tom Sawyer.’</p>
<p>Hij antwoordde niets, maar zuchtte en gaf weldra het graven op; en toen wist ik wat hij dacht. Daarop zei hij:</p>
<p>‘Het zal niets uithalen, Huck, er zal niets van te recht komen. Als wij gevangenen waren zou het gaan, want dan hadden we het noodige aantal jaren voor de borst en geen haast ook; we zouden dagelijks maar weinige minuten graven, terwijl de wachten werden afgelost, en dan zouden we geen blaren krijgen; we zouden het jaar in jaar uit kunnen volhouden en alles aanleggen, zooals het behoort. Maar we kunnen nu geen tijd verbeuzelen, we moeten voortmaken; we mogen geen oogenblik verloren laten gaan. Als we het den volgenden nacht weer zoo aanpakken, zullen we een week lang den arbeid moeten staken om onze handen weer te laten genezen - we zouden er anders gauw geen mes meer mee kunnen vasthouden.’</p>
<p>‘En wat moeten we nu doen, Tom?’</p>
<p>‘Dat zal ik je zeggen. 't Is niet in den haak en ik zou ook niet graag willen dat het bekend werd - maar er zit op 't oogenblik niets anders op; we zullen hem met de houweelen uitgraven en de tafelmessen laten rusten.’</p>
<p>‘Dat is nog eens goed gesproken!’ riep ik uit, ‘je wordt voortdurend schranderder, Tom Sawyer, dat moet ik zeggen. Houweelen, dat is het ware en wat mij aangaat, al is het niet erg in den haak, daar geef ik volstrekt niet om. Als ik een neger of een watermeloen of iets anders stelen wil, stoor ik me er niet aan hoe het gedaan wordt, als het maar gebeurt. Wat ik verlang te bezitten is mijn neger of mijn watermeloen, en als nu een houweel het geschikste voorwerp is, om dien neger of die watermeloen uit te graven, welnu, dan gebruik ik dat ding; en ik geef er geen sikkepit om wat de kenners er van denken.’</p>
<p>‘Zie je,’ zei hij, ‘er is in dit geval een verontschuldiging voor het gebruik van houweelen; als dat niet zoo was, zou ik het nooit goedkeuren en niet zonder verzet de wetten laten schenden - want recht is recht en verkeerd blijft verkeerd, en niemand mag iets verkeerd doen, als het niet uit onwetendheid geschiedt. <i>Jou</i> kan men er geen verwijt van maken, als je Jim met de houweelen uitgraaft, omdat je nu eenmaal niet beter weet, maar voor mij is er geen verontschuldiging, want ik weet wél beter Geef me een tafelmes.’</p>
<p>Het zijne lag vlak bij hem, maar ik overhandigde hem het mijne. Hij wierp het weg en herhaalde:</p>
<p>‘Geef me een <i>tafelmes</i>.’</p>
<p>Ik wist eigenlijk niet wat ik doen moest - maar spoedig bedacht ik wat. Ik rommelde zoo'n beetje onder de oude gereedschappen, pakte een houweel en gaf hem dit, waarop hij terstond aan het werk ging, zonder een woord te spreken.</p>
<p>Hij had altijd iets eigenaardigs. Hij was uiterst gehecht aan zijn principes.</p>
<p>Ik greep nu een spade en daarop begonnen we te hakken en te spitten, dat het zoo'n aard had. Ongeveer een half uur bleven we aan den gang en toen konden we het niet meer volhouden, maar we hadden nu toch al een aardig gat gemaakt. Toen ik de trap opgegaan was, keek ik uit het venster en zag Tom zijn uiterste best doen om tegen den bliksemafleider op te klauteren, maar het lukte hem niet, zijn handen deden te zeer. Eindelijk zei hij:</p>
<p>'t Is vergeeefsche moeite, ik zal het niet klaar spelen. Wat kan ik nu 't best doen? Weet je niet iets aan te raden?’</p>
<p>‘Jawel,’ zei ik, maar ik vrees dat het niet volgens den regel zal zijn. Kom de trap op en stel je maar voor, dat het de bliksemafleider is.’</p>
<p>Dat deed hij</p>
<p>Den volgenden dag stal Tom een tinnen lepel en een koperen kandelaar om er voor Jim wat pennen van te maken; ook stal hij zes vetkaarsen. Ik scharrelde in de buurt der negerhutten rond en loerde net zoo lang, tot het mij gelukte drie tinnen borden te kapen. Tom vond dat niet genoeg, maar ik beweerde dat niemand ooit de borden zou zien, die Jim door het venster zou werpen, want ze zouden juist tusschen de dollekervel en de brandnetels onder het venstergat te recht komen - we konden ze dus weer opsnorren en dan kon Jim ze opnieuw gebruiken. Daar had Tom vrede mee en zei:</p>
<p>‘Nu is de groote zaak te weten, hoe we dit alles Jim in handen zullen spelen.’</p>
<p>‘We brengen ze door het hol naar binnen,’ zei ik, ‘zoodra we daarmee klaar zijn.’</p>
<p>Hij sloeg een minachtenden blik op mij en mompelde zoo iets van: nooit gehoord! en, wat een onwijs denkbeeld! en zette zich daarop aan 't overpeinzen. Eindelijk zei hij, dat hij twee of drie manieren had uitgedacht, maar 't was niet noodig er nu reeds een keus uit te doen. Eerst moeten we er Jim kennis van geven.</p>
<p>Dien avond lieten we ons even na tienen langs den bliksemafleider naar beneden glijden. We hadden een der kaarsen meegenomen en toen we onder Jim's venster stonden te luisteren, hoorden we hem snorken; we wierpen nu de kaars naar binnen, zonder dat hij er wakker van werd. Toen zetten we ons weer aan 't werk met spade en houweel en in omstreeks twee en een half uur was de karwei klaar. We kropen door het hol de hut binnen en kwamen onder Jim's bed uit; al rondtastende vonden we eindelijk de kaars en staken die aan, bleven toen een poos Jim in oogenschouw nemen en vonden dat hij er frisch en gezond uitzag; daarop maakten we hem behoedzaam wakker. Hij was zóó blij ons te zien, dat hij in tranen uitbarstte; hij gaf ons al de vleiende namen, die hij maar bedenken kon, en drong er bij ons op aan, dat we terstond een koubeitel zouden opscharrelen om den ketting aan zijn been door te hakken, waarna hij onmiddellijk op de vlucht wilde gaan. Maar Tom bewees hem hoezeer dat buiten allen regel zou zijn, hij legde hem onze plannen haarfijn uit en zei, dat we elk oogenblik verandering konden aanbrengen, als de nood daartoe drong; hij moest maar volstrekt niet bevreesd zijn, want ze zouden hem in elk geval vrij maken. Jim zei, dat hij er zeer mee tevreden was, en daarop gingen we een poos over de tijden van voorheen zitten praten. Tom deed allerlei vragen en toen Jim hem verteld had, dat oom Silas om den anderen dag met hem. kwam bidden, dat tante Sally telkens kwam zien of hij ook ergens gebrek aan had en of hij wel genoeg te eten kreeg, en dat beiden zoo vriendelijk en goed voor hem waren, toen zei Tom:</p>
<p>‘<i>Nu</i> weet ik, hoe we het aan moeten leggen. We zullen je door hunne bemiddeling het een en ander doen toekomen.’</p>
<p>‘Doe dat toch niet,’ zei ik, ‘'t is het domste denkbeeld, dat ooit bij je is opgekomen;’ maar hij lette niet op me, en ging maar door. Zoo deed hij altijd, als hij zich eenmaal iets in het hoofd had gezet.</p>
<p>Hij vertelde Jim hoe we in een taart een touwladder moesten binnensmokkelen en wel door middel van Nat den neger, die hem zijn eten bracht Hij moest terdege op zijn hoede zijn, zich niet verrast toonen en vooral zorgen, dat Nat hem de taart niet zag ontleden. In ooms jaszakken zouden we allerlei kleinigheden stoppen, die hij er dan maar uit moest stelen; ook zouden we nu en dan wat vastbinden aan de banden van tante's boezelaar of iets in de zakjes ervan stoppen, als we er gelegenheid toe hadden, en reeds bij voorbaat vertelde Tom hem, wat dat voor dingen zouden zijn en waartoe ze moesten dienen. Ook onderrichte hij hem, hoe hij met zijn bloed een dagboek moest houden op het hemd, en zoo al meer. Van het meeste begreep Jim volstrekt niet, waartoe het moest dienen, maar hij erkende, dat wij blanken waren en het wel beter zouden weten dan hij; hij had er dus vrede mee, en zei, dat hij alles precies zoo doen zou als Tom gezegd had.</p>
<p>Jim had verscheiden aarden pijpjes en ook tabak, zoodat we een geruimen tijd recht gezellig doorbrachten; daarna kropen we door het hol weer naar buiten en begaven ons met handen vol schrammen en kneuzingen naar bed. Tom was erg in zijn nopjes. Hij zei, dat het de grootste klucht was, die hij nog ooit had beleefd, en de geestigste tevens, als er maar eenige kans op was, zouden we de zaak gedurende ons geheele leven rekken en de uitgraving van Jim aan onze kinderen nalaten; want hij was overtuigd dat Jim er meer en meer pleizier in zou krijgen als hij er eenmaal aan gewend was. Op die manier kon het wel tot tachtig jaren gerekt worden, dat was meteen de meest geschikte tijd voor geschiedkundige vermelding. Wij en allen, die er de hand in gehad hadden, zouden beroemd worden.</p>
<p>'s Morgens begaven we ons naar de houtmijt en hakten den koperen kandelaar in eenige stukken, die Tom met den tinnen lepel in zijn zak stak. Daarop gingen we naar de hutten der negers, en terwijl ik Nat's aandacht afleidde, stak Tom een stuk van den kandelaar heimelijk midden in een homp brood, die op Jim's schotel lag, en we vergezelden Nat om te zien hoe het gaan zou. Toen Jim in het brood beet, begonnen de tanden hem te knarsen; mooier kon het al niet, zei Tom. Jim hield zich, alsof het eenvoudig een stukje steen of iets dergelijks was, wat men al licht in het brood vindt; doch later hapte hij toch niet meer zoo gretig toe, maar stak er eerst op een stuk of drie plaatsen met zijn vork in.</p>
<p>En terwijl we daar zoo in het schemerlicht stonden, kwamen er een paar honden uit het hol onder Jim's bed opdagen; er volgden er nog eenige tot elf toe, zoodat er haast geen ruimte overbleef om adem te halen. We hadden waarachtig vergeten de deur van de loods te sluiten. De neger Nat begon terstond te roepen: ‘spoken!’ hij rolde tusschen de honden over den vloer en begon te kreunen, alsof hij op sterven lag. Tom stiet de deur open en wierp een gedeelte van Jim's maal naar buiten, waar de honden terstond op toeschoten; in een wip was hij zelf buiten en weer terug, waarna hij de deur sloot; ik begreep nu dat hij de andere deur ook gesloten had. Daarop nam hij den neger onder handen, sprak hem meewarig en vriendelijk toe en vroeg hem of hij zich soms verbeeld had, weer iets gezien te hebben. Toen stond Nat op, keek met onrustige blikken rond en zei:</p>
<p>‘Mijnheer Sid, ge zult zeggen dat ik een dwaas ben, maar als ik daar niet meende wel een millioen honden of duivels of wat dan ook te zien, dan mag ik lijden, dat ik hier op de plaats dood blijf. Ik geloofde het stellig. Mijnheer Sid, ik viel om - om viel ik, en zij allen over me heen. Ik zou wel eens willen weten, hoe ik een van die spoken te pakken kon krijgen - eentje maar - dat is ál wat ik verlang. Maar liever nog wou ik, dat ze me met rust lieten.’</p>
<p>‘Wel,’ zei Tom, ‘ik zal je eens zeggen, wat ik er van denk. Waarom komen ze hier juist op den tijd, waarop je dezen weggeloopen neger zijn ontbijt brengt? 't Is omdat ze honger hebben, dat is de reden. Je moet een spokentaart voor hen klaarmaken, dat is het eenige wat er op zit.’</p>
<p>‘Maar, lieve hemel, mijnheer Sid, hoe moet ik het aanleggen om zoo'n spokentaart te bakken? Ik heb er volstrekt geen verstand van. Nooit van mijn leven heb ik zoo'n ding gezien of ervan gehoord.’</p>
<p>‘Nu, dan zal ik er wel een voor je klaarmaken.’</p>
<p>‘Zoudt ge dat willen doen? Waarachtig? Dan zal ik den grond kussen, waarop gij uwe schreden hebt gezet!’</p>
<p>‘Goed, ik zal het doen, omdat jij het bent en omdat je goed voor ons geweest bent en ons den weggeloopen neger hebt laten zien. Maar je moet netjes oppassen. Als wij in je buurt komen, moet je ons den rug toedraaien; en wat we ook in den schotel stoppen, doe maar alsof je er niets van gezien hebt. Kijk er ook niet naar, als Jim den schotel leeg maakt - er kon eens iets gebeuren. En vooral, raak geen spookvoorwerpen aan.’</p>
<p>‘Ze <i>aanraken</i>, mijnheer Sid? Hoe kunt ge zoo iets zeggen? Ik zou er niet eens naar durven wijzen, zelfs voor geen honderd duizend millioen dollars.’</p>
</chapter>
<chapter id="37" name="Hoofdstuk XXXVII. Het laatste hemd. - Een verschrikkelijke herrie. - Dol van woede. - De spokenstaart.">
<p>Zoo was dan alles geregeld. We gingen nu naar den aschhoop achter op het erf, waar oude laarzen, versleten schoenen, lompen en vodden, onbruikbaar geworden tinnen voorwerpen en dergelijke neergesmeten werden; we snuffelden er rond tot we een oude blikken pan vonden, waarvan we de gaten zoo goed mogelijk dicht stopten, om er de taart in te kunnen bakken. Vervolgens namen we ze mee naar den kelder en staken ze vol meel, daarna gingen we ontbijten en vonden een paar spijkers, die volgens Tom uitstekend geschikt waren voor een gevangene om er zijn naam en zijn wederwaardigheden mee op de kerkermuren te griffen. Een ervan lieten we in het zakje van tante Sally's boezelaar glijden, die over een stoel hing, en de andere staken we tusschen het lint van oom Silas' hoed, die op de schrijftafel stond. We deden dat, omdat we de kinderen hadden hooren zeggen, dat pa en ma dien mogen naar den weggeloopen neger zouden gaan. Onder het ontbijt moffelde Tom nog den tinnen lepel in oom Silas' jaszak.</p>
<p>Tante Sally liet een poos op zich wachten en verscheen eindelijk erg verhit en slecht geluimd. Ze kon zich ternauwernood onder het gebed stilhouden; daarna schonk ze met de eene hand driftig de koffie in, terwijl zij met de andere hand het kind dat het dichtst bij haar zat met den vingerhoed op het hoofd tikte, zei zij:</p>
<p>‘Overal heb ik gezocht, doch ik kan maar niet ontdekken, waar je tweede hemd gebleven is.’</p>
<p>Het hart begon me te vozen in mijn lijf en ik verslikte me aan een hard korstje brood, zoodat ik in een hoestbui schoot en het belemmerend brokje over de tafel uitproestte, waarbij het terecht kwam in het oog van een der kinderen, dat in elkaar kromp van de pijn en in een vervaarlijk geschrei uitbarstte. Tom werd een beetje bleek en gedurende een halve minuut was het een verschrikkelijke herrie, zoodat ik wel om ik weet niet wat zou gewild hebben, dat ik er vrij van had kunnen komen. Maar weldra was alles weer rustig - 't was slechts de plotselinge verrassing die ons een rilling door de leden joeg. Oom Silas zei:</p>
<p>‘'t Is machtig vreemd, ik begrijp er niets van. Ik weet heel goed, dat ik het uitgetrokken heb, want -’</p>
<p>‘Want je hebt er maar één aan. Hoor me nu toch zoo'n man eens! <i>Ik</i> weet wel, dat je het uitgetrokken hebt, ik weet het zelfs veel beter dan jij met je verwarde hersens, want gisteren heb ik het zelve nog op de drooglijn zien hangen. Maar nu is het weg - dat is het eind van de quaestie, en je zult nu een rood flanel moeten dragen, totdat ik een nieuw hemd voor je gemaakt heb. Dat is nu al het derde in twee jaar tijds; men heeft er voortdurend werk mee om jou in de hemden te houden; en wat je er mee uitvoert, dat mag de hemel weten. Men zou denken, dat jij op jou jaren eindelijk toch wel een beetje zorgvuldigheid zoudt leeren.’</p>
<p>‘Dat weet ik wel, Sally, en ik doe er mijn best genoeg voor. Maar het is niet geheel en al mijn schuld, want je weet zeer goed, dat ik van mijn hemden nooit een ander te zien krijg, dan dat wat ik aan heb; en ik kan me toch niet herinneren, dat er me ooit een van het lijf gevallen is.’</p>
<p>‘Nu, jou schuld is het zeker niet, dat het niet gebeurd is, Silas - als je er kans toe gezien had, zou je er wel voor gezorgd hebben. En dat verloren hemd is nog niet alles. Er is ook een lepel weg; en ook daar blijft het nog niet bij. Er waren er tien, en nu zijn er maar negen. Het kalf heeft misschien het hemd weggehaald, maar den lepel zeker niet.’</p>
<p>‘Wat is er nog meer weg, Sally?’</p>
<p>‘Zes <i>kaarsen</i> mis ik Ik denk dat de ratten ze weggehaald hebben; het verwondert me al genoeg, dat ze nog niet met het gansche erf weggeloopen zijn, want altijd ben je van plan om de holen dicht te stoppen, maar nooit komt er iets van; de beesten zouden best in je haar kunnen gaan slapen, Silas - je zoudt er toch niets van bemerken; maar van dien <i>lepel</i> kan men aan de ratten de schuld niet geven, dat weet ik veel te goed.’</p>
<p>‘Nu ja, Sally, 't is mijn schuld, ik beken het gaarne, ik ben nalatig geweest; maar eer morgen de dag ten einde loopt, zal ik zorgen, dat de holen gestopt zijn’</p>
<p>‘Och, maak maar geen haast, over een jaar is vroeg genoeg. Mathilda Angelina Araminta Phelps!’</p>
<p>Eon tik met den vingerhoed en de kleine trok haastig haar vingertjes uit de suikerpot. Juist op datzelfde oogenblik vertoonde zich een negerin op den drempel van de deur en riep:</p>
<p>‘Juffrouw, er is een laken weg.’</p>
<p>‘Een <i>laken</i> weg! Wel nu nog mooier!’</p>
<p>‘Ik zal <i>nog heden</i> de rattenholen dichtstoppen,’ zei oom Silas met een angstigen blik.</p>
<p>‘Ja, stop ze maar dicht! - denk je dat de ratten het <i>laken</i> hebben weggesleept! <i>Hoe</i> is het weggeraakt, Lize?’</p>
<p>‘Ik heb er waarlijk geen hoogte van, juffrouw Sally. Het hing gisteren nog op de drooglijn, maar weg is het nu; 't is er niet meer.’</p>
<p>‘De wereld loopt stellig op zijn eind. Nooit van mijn leven heb ik van zulke zonderlinge dingen gehoord. Een hemd, een laken, een lepel, zes kaarsen -’</p>
<p>‘Juffrouw’ riep een jonge negerin, ‘er wordt een koperen kandelaar vermist.’</p>
<p>‘Maak dat je weg komt, sloerie, of ik gooi je den koffiepot naar het hoofd!’</p>
<p>Ze was inderdaad vuur en vlam. Ik keek al eens uit, of ik ook stil de plaat kon poetsen en wegblijven, totdat het voorbij zou zijn. Zij was dol van woede, en maakte een verschrikkelijk spektakel, terwijl al de anderen doodstil waren; en ten laatste vischte oom Silas met stomme verbazing den lepel uit zijn jaszak op. Met open mond en opgeheven hand bleef ze eensklaps staan; ik had me wel te Jeruzalem of ergens anders gewenscht. Maar het duurde niet lang, of ze zei:</p>
<p>‘Precies zooals ik verwacht heb. Dus jij had hem al dien tijd in je zak; en 't zou me niet verwonderen als de andere dingen er ook in zitten. Hoe komt hij daarin?’</p>
<p>‘Ik weet het waarlijk niet, Sally,’ zei hij op verontschuldigenden toon, ‘anders zou ik het immers wel zeggen. Vóór het ontbijt heb ik loopen nadenken over mijn tekst uit Handelingen zeventien, en denkelijk heb ik hem onwillekeurig in mijnzak gestoken in de meening, dat het mijn Nieuw Testament was; 't moet haast wel zoo zijn, want het bijbeltje zit er niet in, maar ik zal even gaan kijken, en als het bijbeltje nog op zijn plaats ligt, dan blijkt daaruit, dat ik het heb neergelegd en in plaats daarvan den lepel bij me heb gestoken, en -’</p>
<p>‘Houd toch, in 's hemels naam, op! Gaat heen, jelui, weg de heele rommel, en laat niemand zich onder mijn bereik wagen voor ik weer tot kalmte gekomen ben.’</p>
<p><i>Ik</i> zou haar gehoord hebben, al had zij het ook geheel binnensmonds gezegd; en ik zou haar gehoorzaamd hebben, zelfs als ik dood was geweest. Terwijl we de huiskamer door liepen, greep de oude heer zijn hoed en daarbij viel de spijker op den vloer; hij raapte hem op, legde hem, zonder een woord te zeggen, op den schoorsteenmantel, en liep door. Tom zag het, dacht daarbij aan den lepel, en zei:</p>
<p>‘Met <i>hem</i> iets te zenden is allemaal vruchteloos, hij kan niets bij zich houden.’ Vervolgens zei hij: ‘Maar hij heeft ons met dien lepel een leelijke poets gebakken, zonder dat hij het wist, en nu zullen we <i>hem</i> ook eens beetnemen, zonder dat hij het weet - we zullen zijn rattenholen dichtmaken.’</p>
<p>Er waren er heel wat beneden in den kelder en het hield ons een vol uur bezig, maar we behandelden de karwei ook flink en zooals het behoort. Daarna hoorden we voetstappen op de trap, bliezen ons licht uit en verscholen ons; en waarlijk, daar kwam de oude heer aan, met een kaars in de eene hand en een hoop rom mel in de andere, en hij keek als een onnoozele stakker. Hij scharrelde wat rond, van het eene hol naar het andere, totdat hij zoo wat bij alle geweest was. Daarop bleef hij vijf minuten stilstaan en plukte al peinzend het afgedropen vet van de kaars. Vervolgens wendde hij zich langzaam en droomerig naar de trap, terwijl hij mompelde:</p>
<p>‘Ik kan me maar niet herinneren, wanneer ik het gedaan heb. Nu zou ik haar toch kunnen toonen, dat ik met het oog op de ratten geen verwijt had verdiend. Maar wat doet het er ook toe - laat het maar loopen. Het zou misschien niet eens goed opgenomen worden.’</p>
<p>En zoo steeg hij al mompelende de trap op, waarna wij ook den kelder verlieten. 't Was een vermakelijke oude heer. En dat is hij altijd gebleven.</p>
<p>Tom zat er wel wat over in, hoe hij nu met dien lepel aan moest; want we moesten er toch in elk geval een hebben; hij zette zich dus tot nadenken. Toen hij er wat op gevonden had, vertelde hij me wat we doen moesten; we hielden het oog op het lepelmandje, totdat we tante Sally zagen komen, en toen begon Tom de lepels te tellen en legde ze een voor een ter zijde, waarbij ik er een stilletjes in mijn mouw liet glijden.</p>
<p>‘Maar, tante Sally,’ zei Tom,’ ‘er zijn hier maar negen lepels.’</p>
<p>‘Kom, ga maar spelen,’ antwoordde zij, ‘en laat me met rust. Ik weet wel beter, ik heb ze zelve nageteld.’</p>
<p>‘Nu, ik heb ze tweemaal geteld, tante, en ik kan het maar tot negen brengen’</p>
<p>Wrevelig keek zij hem aan, maar natuurlijk ging ze toch aan tellen - dat zou iedereen gedaan hebben.</p>
<p>‘Hoe is het mogelijk, er zijn er werkelijk maar negen!’ zei zij. Maar zijn die dingen dan behekst? Kom, ik zal ze nog eens tellen.’</p>
<p>Ongemerkt voegde ik er nu den eenen dien ik weggemoffeld had, weer bij en toen ze klaar was met tellen, riep ze uit:</p>
<p>‘Wel verdraaid! nu zijn er weer tien!’ en zij keek toornig en verbaasd tevens. Maar Tom zei:</p>
<p>‘Ja maar, tante, ik geloof niet, dat er tien zijn.’</p>
<p>‘Jou aap, heb je dan niet gezien, dat ik ze geteld heb?’</p>
<p>‘Dat weet ik wel, maar -’</p>
<p>‘Nu dan, ik zal het nog eens doen.’</p>
<p>Toen kaapte ik er een, en zij kwam weer even als de eerste maal met negen uit. Maar toen begon het er te spannen - ze beefde over haar geheele lijf, ze was compleet dol van woede. Telkens telde zij weer opnieuw en soms rekende zij het mandje ook voor een lepel mee; driemaal kwam het goed uit en driemaal verkeerd. Daarop greep zij het mandje op en smeet het door de keuken; ze joeg ons weg en zei, dat we haar met rust moesten laten; als we haar tusschen nu en het middagmaal weer lastig vielen, zou ze ons de ooren van 't hoofd halen. We hadden dus onzen lepel terug, en lieten dien in haar boezelaarszakje glijden, terwijl zij ons de deur wees, en Jim zou hem reeds vóór den middag kunnen krijgen, te gelijk met den grooten spijker. We waren er wat blij om, en Tom beweerde dat het wel dubbel zooveel moeite waard was, omdat zij, volgens hem, nu niet meer in staat zou zijn de lepels tweemaal achter elkander te tellen zoodat het uitkwam, al hing haar leven er ook van af. Zij had zich nu zóó suf geteld, dat ze er voor de eerste drie dagen wel genoeg van zou hebben, en iemand, die haar durfde vragen nog eens iets te tellen, zou veel kans loopen op een pak slaag.</p>
<p>We hingen dus dien avond het laken weer op de drooglijn en stalen er een uit haar linnenkast. Gedurende een paar dagen legden we het telkens weer in de kast en stalen het dan weer, zoodat ze weldra niet meer wist hoeveel lakens ze had en begon te zeggen, dat het haar niets meer kon schelen en zij geen plan had er zich het leven mee te verbitteren; zij wilde ze niet meer tellen al zou haar leven er ook mee gemoeid zijn.</p>
<p>Door de hulp van het kalf en de ratten en die verwarde telling was nu alles in orde, wat het hemd, het laken, den lepel en de kaarsen betrof. Dat geval met den kandelaar had niet veel te beduiden, dat zou wel spoedig overwaaien.</p>
<p>Maar die taart was een heele karwei, we hadden er allerlei moeite mee. We maakten ze in het bosch gereed en bakten ze daar; ten laatste kregen we het gedaan en vrij goed ook; maar niet in één dag; we verbruikten er drie schotels met meel aan, eer we het zoover gebracht hadden en we hadden overal brandwonden en de oogen vol rook. Want zie je, we hadden alleen maar een korst noodig en daardoor viel er telkens een gat in. Doch ten laatste kwamen we er achter, hoe we het aan moesten leggen; we zouden de touwladder met de taart mee bakken. Den tweeden nacht hadden we nu weer een samenkomst met Jim, we scheurden het laken aan reepen, knoopten die aan elkaar en lang voor het ochtendkrieken hadden we een flink koord, waaraan men best iemand had kunnen ophangen. We maakten ons zelven wijs, dat we er negen maanden aan gewerkt hadden.</p>
<p>Des voormiddags namen we het mee naar het bosch, maar het was te groot voor de taart. Daar het uit een geheel laken gemaakt was, was er koord genoeg om er veertig taarten mee op te vullen en dan bleef er des noods nog genoeg over voor soep en andere gerechten. We hadden er een kompleet diner van kunnen maken.</p>
<p>Maar dat was niet noodig. We verlangden slechts zooveel, als voldoende was om er onze taart mee te vullen en daarom wierpen we het overige weg. De oude pan, die we zelf opgelapt hadden, durfden we niet gebruiken, omdat we bang waren. dat het soldeer zou smelten; maar oom Silas had een deugdelijke koperen beddepan, waaraan hij zeer veel waarde hechtte, omdat ze afkomstig was van een zijner voorouders, die met Willem den Veroveraar uit Engeland was komen oversteken. Ze lag boven op de vliering met nog een menigte oude potten en pannen, van hooge waarde, niet omdat ze eenige werkelijke waarde hadden, maar omdat het oudheden waren, weetje. We schommelden nu die beddepan stilletjes op en namen haar mee naar beneden. Eerst konden we er niet mee terecht, doch na eenige mislukte proeven ging het beter. We bestreken ze van binnen met deeg, vulden ze verder met de linnen reepen en smeerden daaroverheen weer een laag deeg; vervolgens deden we het deksel dicht, zetten de pan te vuur en strooiden er heete asch bovenop. Door de verbazende lengte van den steel, konden we er vijf voet vandaan blijven, zoodat de hitte van het vuur ons niet hinderde. Na ongeveer een kwartier kwam er een prachtige taart voor den dag; 't was een lust om te zien. Maar degene die er van had moeten eten, zou heel wat tandenstokers noodig gehad hebben, want als die touwladder hem anders niet voor al zijn leven genoeg maagpijn had bezorgd, dat weet ik niet meer wat ik er van zeggen moet.</p>
<p>Nat keek er niet naar, toen we de spokentaart op Jim's schotel legden; we verstopten dus ook de drie tinnen borden onder de eetwaren, zoodat Jim alles in handen kreeg. Zoodra hij alleen was, viel hij op de taart aan, verborg de touwladder in zijn stroozak, kraste eenige teekens op een tinnen bord en wierp het daarop het venster uit.</p>
</chapter>
<chapter id="38" name="Hoofdstuk XXXVIII. Het wapenschild. - Een geslepen opziener. - Ongewenschte roem. - Een netelig onderwerp.">
<p>Dat maken van pennen was een verduiveld lastig werkje, en dat was ook het geval met de zaag; maar het opschrift zou volgens Jim nog het moeilijkste van alles wezen. Hij bedoelde dat, wat de gevangene op den muur moest krassen. We moesten er toch een hebben; en Tom zei, dat we er wel een vinden zouden: 't was nog nooit voorgekomen, dat een staatsgevangene niet tot een blijvende herinnering iets op den muur had gekrast en er zijn wapenschild op geteekend had bovendien.</p>
<p>‘Denk maar eens aan Lady Jane Grey,’ zei hij, ‘en aan Gilford Dudley, en aan den ouden Northumberland! En al is het ook nog zoo moeilijk, Huck, wat valt er aan te doen? - Zie jij kans om er af te komen? Jim <i>moet</i> zijn opschrift en zijn wapenschild achterlaten. Dat doen ze allen.’</p>
<p>‘Maar, mijnheer Tom,’ zei Jim, ‘ik heb geen wapenschild; ik bezit niets anders dan dit oude hemd en gij weet, dat ik er mijn dagboek op moet houden’</p>
<p>‘Och, je begrijpt me niet, Jim; een wapenschild is heel wat anders’</p>
<p>‘Ja maar,’ zei ik, ‘Jim heeft toch gelijk, als hij zegt geen wapenschild gekregen te hebben, want dat heeft hij ook niet.’</p>
<p>‘Dat weet ik waarachtig ook wel,’ zei Tom, ‘maar wees er verzekerd van, dat hij er een zal hebben voordat hij hier vandaan gaat - want hij moet er <i>op de behoorlijke wijze</i> uit en er mag geen enkele smet op zijn nagedachtenis kleven.</p>
<p>Terwijl nu ik en Jim bezig waren op een stuk baksteen de pennen bij te slijpen, ging Tom zitten nadenken om een wapenschild te ontwerpen. Na eenigen tijd zei hij, dat hij er zoo vele had uitgedacht, dat hij ternauwernood wist wat hij nemen moest, maar één was er, waarbij hij zich waarschijnlijk wel zou bepalen. Hij verklaarde het als volgt:</p>
<p>‘Op het wapenschild moet komen een schuine balk van <i>goud</i>, rustende op de rechter basis, midden op dien balk een St. Andrieskruis van <i>purper</i>, in het linker benedenvak een liggende hond en beneden diens pooten een ketting, als symbool der slavernij; op het bovenste gespikkelde veld een keper van <i>sinopel</i> en daaronder drie staande lijnen op een veld van <i>lazuur</i>, dat aan de onderste zijde getand is; als helmsieraad een wegloopende neger van <i>sabel</i>, met een bundeltje aan een stok over den schouder; rechts en links een paar draagstijlen van <i>keel</i>, voorstellende u en mij; als motto komt er onder: <i>Maggiore fretta, minore atto</i>. Dat heb ik uit een boek - het beteekent: hoe meer haast, hoe minder spoed’</p>
<p>‘Wel zoo,’ zei ik, ‘maar wat beteekent nu al dat andere?’</p>
<p>‘We hebben geen tijd om daarover te babbelen,’ zei hij, ‘we moeten weer duchtig aan 't graven.’</p>
<p>‘Maar verklaar me toch <i>iets</i> ervan,’ zei ik. ‘Wat is een balk?’</p>
<p>‘Een balk - een balk is - jij behoeft niet te weten wat een balk is. Ik zal hem wel wijzen hoe hij er een maken moet, als het zoo ver komt.’</p>
<p>‘Hoor eens, Tom,’ zei ik, ‘je moogt me toch wel wat vertellen. Wat is een keper?’</p>
<p>‘Och, dat weet ik niet. Maar hij moet er een hebben. Al de adelijken hebben er een.’</p>
<p>Zoo deed hij altijd. Als het hem niet gelegen kwam ergens uitleg van te geven, dan deed hij het niet. Je kondt hem een heelen tijd aan zijn hoofd malen, 't hielp geen zier.</p>
<p>Nu hij omtrent het wapenschild alles had vastgesteld, begon hij weer te peinzen over een aangrijpend opschrift. - ‘Jim moet er een hebben, zei hij, evenals alle anderen. Hij maakte er verscheidene, schreef ze op een stuk papier en las ze voor, ze luidden:</p>
<p>Hier is het hart eens gevangene gebroken.</p>
<p>Hier heeft een arme gevangene, door zijn vrienden en door de geheele wereld verlaten, een leven vol kommer en ellende gesleten.</p>
<p>Hier brak een verlaten hart, en een verdrukte geest vond hier eindelijk rust, na een eenzame gevangenschap van zeven en dertig jaren.</p>
<p>Van vrienden en magen verlaten, ging hier, na een kommervolle gevangenschap van zeven en dertig jaren, een edel vreemdeling te gronde, een natuurlijke zoon van Lodewijk XIV.</p>
<p>Tom's stem beefde, terwijl hij dit voorlas, en hij was er geheel van ontdaan. Toen hij er mee klaar was, kon hij het maar niet met zich zelven eens worden, welk van de vier Jim op den muur zou moeten krassen, ze waren allen even uitstekend; maar ten slotte zei hij, dat hij ze hem alle zou laten opschrijven. Jim zei, dat hij er wel een jaar over werk zou hebben eer hij al die letters met een spijker op den wand had gekrast, en bovendien wist hij niet eens hoe hij letters zetten moest; maar Tom zei, dat hij ze voor hem zou uitsnijden, dan had hij niets anders te doen dan ze na te trekken. Een poos later zei hij:</p>
<p>‘Ik bedenk daar, dat het planken beschot ons niet dienen kan; er mogen in een kerker geen houten wanden zijn; we moeten de opschriften in een steen griffen. We zullen een steen zien te krijgen.’</p>
<p>Jim vond steen nog erger dan hout; als hij al die letters in steen moest griffen, zou het hem zoo'n verbazend langen tijd bezighouden, dat hij er nooit mee gedaan kreeg. Maar Tom zei dat ik hem daarbij helpen zou. Vervolgens keek hij eens vluchtig hoever ik en Jim met de pennen gevorderd waren. 't Was een allervervelendst, moeilijk werk en het ging heel langzaam; ook kregen mijn handen daardoor volstrekt geen kans om te genezen van de blaren, die ik al opgeloopen had; bovendien scheen het wel, dat we bijna niet verder kwamen. Daarom zij Tom:</p>
<p>‘Ik weet er wat anders op. We moeten een steen hebben om er het wapenschild en tevens de aangrijpende opschriften op te zetten, dan slaan we twee vliegen in één klap. Er ligt een mooie, flinke slijpsteen ginds bij den molen, dien zullen we binnensmokkelen, en alles inkerven en er ook de pennen en de zaag op slijpen.’</p>
<p>Dat was lang geen verkeerd denkbeeld; en de slijpsteen was ook lang geen kleintje; maar we besloten toch er ons meester van te maken. Nog vóór dat het middernacht was, begaven we ons naar den molen, en lieten intusschen Jim doorwerken. We zetten den slijpsteen overeind en trachtten hem weg te rollen, maar dat was volstrekt geen gemakkelijk karweitje. Hoezeer we ook ons best deden, we konden soms niet verhinderen dat hij weer omviel en dan liepen we telkens gevaar dat onze voeten verpletterd werden. Tom zei, dat we er een van beiden nog bekaaid af zouden komen, eer we hem op zijn plaats hadden. We kregen hem halfweg, en toen waren we doodop en dreven van het zweet. We begrepen nu dat het ons niet lukken zou, en dat we Jim er bij moesten halen. Hij lichtte zijn ledikant op, liet den ketting van den poot glijden en wond hem om zijn hals; we kropen door het hol uit de hut en Jim en ik pakten den slijpsteen aan en rolden hem voort alsof het niets was; Tom had de leiding op zich genomen. Den baas spelen kon hij zoo goed als ik het maar ooit van een jongen gezien heb. Overal had hij verstand van.</p>
<p>Ons hol was vrij ruim, maar toch niet ruim genoeg om den slijpsteen door te laten; maar Jim greep het houweel en maakte het gauw een beetje wijder. Daarop teekende Tom met den spijker er op af, wat er in gebeiteld moest worden en stelde Jim aan het werk met den spijker voor beitel en een stuk ijzer van den rommel in de loods als hamer; hij zei hem, dat hij aan den gang moest blijven tot zijn kaars uitgebrand was; daarna kon hij naar bed gaan, den slijpsteen onder zijn stroozak verbergen en er op slapen. Vervolgens hielpen wij hem den ketting weer aan den poot van het ledikant vastmaken en toen waren we zelven ook gereed om naar bed te gaan. Maar Tom bedacht nog iets en zei:</p>
<p>‘Heb je hier ook spinnen, Jim?’</p>
<p>‘Neen, mijnheer, goddank niet, mijnheer Tom.’</p>
<p>‘Goed, we zullen er je eenige bezorgen.’</p>
<p>‘Maar, geloof me, ik ben er volstrekt niet verlangend naar. Ik ben er bang voor. Ik heb haast even lief roet een ratelslang te doen.’</p>
<p>Tom dacht een oogenblik na en zei toen:</p>
<p>‘Dat is een goed denkbeeld en het moet, dunkt me, wel meer gebeurd zijn, dat moet haast wel, 't laat zich zoo goed begrijpen. Ja, dat idee is uitstekend. Waar zou die te vangen zijn?’</p>
<p>‘Wat te vangen, mijnheer Tom?’</p>
<p>‘Wel, een ratelslang.’</p>
<p>‘Wel, allemachtig, mijnheer Tom! Als hier een ratelslang binnenkwam, zou ik van angst met mijn hoofd een gat in den houten wand loopen.’</p>
<p>‘Kom, Jim, je moet niet bang wezen, binnen weinige dagen kun je haar temmen.’</p>
<p>‘Haar <i>temmen!</i>’</p>
<p>‘Ja - heel gemakkelijk. Elk dier is dankbaar voor vriendelijke bejegening en liefkozingen, en het zou niet bij een beest kunnen opkomen, iemand kwaad te doen, die het vertroetelt. Dat kun je in alle boeken lezen. Beproef het eens - dat is al wat ikje vraag; beproef het twee of drie dagen. In korten tijd kun je haar zoover brengen, dat ze van je begint te houden, bij je gaat slapen en je geen oogenblik wil verlaten; ze zal toelaten dat je haar om je hals windt en haar kop in den mond neemt.’</p>
<p>‘Och, mijnheer Tom, spreek asjeblieft zoo niet! Ik kan het niet uithouden! Ze zou me haar hoofd in mijn mond laten nemen - en nog wel voor pleizier! Ze zal, dunkt me, lang kunnen wachten eer ik daarom vraag. En dan, ik verlang volstrekt niet bij haar te slapen.’</p>
<p>‘Jim, wees nu niet zoo dwaas. Een gevangene moet het een of ander sprakelooze wezen hebben om te liefkoozen, en al is het nooit met een ratelslang beproeft, welnu, er is veel meer roem mee te behalen als gij de eerste zijt die het probeert, dan met eenige andere denkbare manier om uw leven te redden’</p>
<p>‘Maar, mijnheer Tom, ik verlang niet naar zoo'n roem. Als zoo'n slang Jim's kin beetpakt en die afbijt, waar blijf ik dan met mijn roem? Neen, mijnheer, daar heb ik volstrekt geen lust in.’</p>
<p>‘Wel verduiveld, je kunt het immers probeeren? Dat is al wat ik van je vraag - je behoeft het niet vol te houden, als het niet lukken wil.’</p>
<p>‘Maar als de slang me bijt, terwijl ik met haar bezig ben, dan is het te laat. Mijnheer Tom, ik wil alles doen wat niet onredelijk is, maar als gij en Huck hier een ratelslang binnenbrengt om haar te temmen, dan ga ik er van door, dat is zeker.’</p>
<p>‘Nu dan, we zullen er niet verder over praten, als je er zoo sterk tegen bent. We kunnen je eenige kleine adders bezorgen, die je dan eenige knoopen aan den staart kunt binden, om het er voor te kunnen houden, dat het ratelslangen zijn; dat zal, denk ik, ook wel voldoende zijn.’</p>
<p>‘Ik kan ze niet uitstaan, mijnheer Tom, ik kan het uitstekend goed buiten die beesten stellen, wees daar verzekerd van. Nooit heb ik geweten, dat er zooveel aan vast was een gevangene te zijn.</p>
<p>‘Ja, dat is <i>altijd</i> het geval, wanneer het naar behooren geschiedt. Loopen hier ook ratten rond?’</p>
<p>‘Neen, mijnheer, ik heb er geen gezien.’</p>
<p>‘Dan zullen we je wat ratten bezorgen.’</p>
<p>‘Maar mijnheer Tom, ik heb volstrekt geen ratten noodig. 't Is een vervloekt goedje, zooals ik altijd gemerkt heb; ze loopen over iemand heen, en bijten hem in zijn voeten, zoodra hij wil gaan slapen. Neen mijnheer, dan maar liever die adders, als het toch moet; van ratten verwacht ik volstrekt geen heil.’</p>
<p>‘Maar Jim je moet ze hebben - ze hebben er allemaal. Stribbel dus niet langer tegen. Gevangenen zijn nooit zonder ratten; daar bestaat geen enkel voorbeeld van. Zij dresseeren ze, en liefkozen ze, leeren ze kunstjes en ze worden zoo mak als vliegen. Maar je moet wat muziek voor haar maken. Heb je wat om er op te spelen?’</p>
<p>‘Ik heb niets anders dan een grove kam en een stuk papier en dan nog een mondtrom; maar daar zullen ze wel niet op gesteld zijn.’</p>
<p>‘O ja wel, dat is juist goed. Ze geven er niets om, als het maar muziek is. Een mondtrom is goed genoeg voor een rat. Alle dieren houden van muziek - in een gevangenis zijn ze er dol op. Vooral op klagende muziek; en dat is toch de eenige die men met een mondtrom kan voortbrengen. Ze stellen er altijd veel belang in, ze komen uit hunne holen om te zien wat er aan de hand is. Ja, je bent er goed op ingericht. Je moet op den rand van je bed gaan zitten, 's avonds, voordat je gaat slapen, en ook 's morgens vroeg en dan op de mondtrom spelen; speel b.v. ‘De laatste keten is verbroken’ - dat is iets, wat een rat zal meesleepen en opvroolijken; en als je een paar minuten gespeeld hebt, zul je al de ratten zien verschijnen en ook de slangen en de spinnen en alle zullen ze naar je toekomen. Ze zullen je als het ware overstelpen en een pret hebben van geweld.’</p>
<p>‘Ja, dat wil ik wel gelooven, mijnheer Tom, maar zal dat voor mij ook zoo pleizierig zijn? Dat kan ik zoo erg niet vinden. Maar als het moet, zal ik het doen. Ik houd het voor het best, te zorgen dat de dieren tevreden zijn, dan komt er geen herrie in huis.’</p>
<p>Tom zweeg een oogenblik om na te denken en uit te visschen of er nog iets anders viel op te merken; en weldra zei hij:</p>
<p>‘Daar heb ik waarlijk nog iets vergeten. Zou je hier niet een bloem kunnen opkweeken?’</p>
<p>‘Ik weet het niet, maar misschien wel, mijnheer Tom, doch het is hier erg donker, en dat is niet zeer gunstig voor een bloem, ze zou er hier erbarmelijk gaan uitzien.’</p>
<p>‘Nu, je kunt het in elk geval beproeven. Eenige andere gevangenen hebben het ook gedaan.’</p>
<p>‘Zoo'n stokroos of een kattestaart zou hier wel goed groeien, mijnheer Tom, maar ze zou tweemaal meer moeite kosten dan ze waard was.’</p>
<p>‘Geloof dat niet. We zullen je een kleine kattestaart bezorgen, die je ginds in den hoek moet planten en opkweeken. En je moet de plant Picciola noemen - dat is de ware naam, voor een bloem in de gevangenis. En je moet ze begieten met je tranen.’</p>
<p>‘Wel, ik heb hier pompwater genoeg, mijnheer Tom.’</p>
<p>‘Dat doet er niet toe, je moet haar begieten met je tranen. Zoo doen ze altijd.’</p>
<p>‘Maar, mijnheer Tom, als ik die kattestaart met pompwater begiet, zal hij wel tweemaal zoo hard groeien dan wanneer ik ze met mijn tranen moet bevochtigen.’</p>
<p>‘Dat groeien is de hoofdzaak niet. 't Is noodig, dat je haar met tranen begiet.’</p>
<p>‘Ze zal onder mijn handen sterven; mijnheer Tom, daar ben ik zeker van; want het gebeurt maar zelden dat ik tranen stort.’</p>
<p>Nu was Tom uit het veld geslagen. Maar hij dacht er nog eens over na en zei daarop, dat Jim maar zijn best moest doen en er een ui bij gebruiken. Hij beloofde, dat hij er uit een der negerhutten wel heimelijk een machtig zou worden en die 's morgens in Jim's koffiepot zou doen. Jim antwoordde, dat hij even gaarne wat tabak in zijn koffie had; en hij had zooveel aanmerkingen te maken op het kweeken van de kattestaart, op het muziek maken voor de ratten, op het vertroetelen en lief kozen der slangen en spinnen, op de moeilijkheid van het schrijven der opschriften en van het dagboek en op allerlei dingen, waardoor het gevangene zijn moeilijk en lastig werd gemaakt, dat Tom alle geduld verloor. Hij verweet hem, dat, terwijl hij overstelpt was met de beste kansen, die ooit een gevangene gehad had om naam te maken, hij die toch niet op prijs wist te stellen, zoodat ze eigenlijk aan hem verknoeid waren. Jim werd er bedroefd over en zei, dat hij zich niet meer zoo onhebbelijk zou gedragen, waarna ik en Tom ons naar bed begaven.</p>
</chapter>
<chapter id="39" name="Hoofdstuk XXXIX. Ratten. - Lastige slaapkameraads. - De strooien pop.">
<p>'s Morgens gingen wij naar het dorp en kochten een rattenval van gevlochten ijzerdraad? We brachten die thuis in den kelder, openden een van de rattenholen en omstreeks een uur later hadden we er vijftien van de grootste soort gevangen. Ten einde ze een veilige plaats te geven, zetten we de val met ratten onder tante Sally's ledikant. Doch terwijl wij bezig waren spinnen te vangen, vond de kleine Thomas Franklin Benjamin Jefferson Alexander Phelps de val, opende het deurtje om te zien of de ratten er uit zouden komen en jaw el, daar gingen ze! Tante Sally kwam in de slaapkamer en toen wij er terugkeerden, stond zij boven op haar bed een groot misbaar te maken en de ratten deden al haar best om haar de verveling te verdrijven. Beiden kregen we een pak slaag met een eindje hout en door de schuld van dien bemoeizieken bengel hadden we twee uren werk om weer een ander vijftiental te vangen, doch ze waren niet te vergelijken bij de eersten, maar die waren dan ook puik puik. Nooit zag ik een mooier troepje ratten dan die eerste vangst.</p>
<p>We vingen een heele menigte van allerlei spinnen, kikvorschen, rupsen en dergelijke; ook hadden we graag een wespennest gehad, maar dat lukte niet; de familie was niet thuis. We gaven het echter niet terstond op, maar bleven zoo lang mogelijk op haar wachten, doch ten slotte moesten we het opgeven. Daarop gingen we slangen zoeken; we scharrelden een paar dozijn tuin- en huisslangen op, deden ze in een zak en plaatsten die in onze kamer, en intusschen was het ongeveer tijd voor het avondmaal geworden; we hadden dien dag heel wat afgedaan en hongerig als we waren! - daar heb je geen begrip van. Toen we in onze kamer terugkeerden, was er geen enkele slang meer te vinden - we hadden den zak niet goed dichtgebonden, ze hadden er zich uitgewerkt en waren verdwenen. Maar het hinderde zoo veel niet, want ze moesten stellig nog ergens in huis zijn; we zouden er dus wel eenige terug kunnen vangen. Bovendien heerschte er in den omtrek van het huis volstrekt geen gebrek aan slangen. Elk oogenblik zag men er een van de balken vallen; meestal kwamen ze dan op ons bord terecht of achter in onzen nek; en haast altijd op een plaats waar men ze liever niet zag. 't Waren mooie gestreepte beesten en ze deden volstrekt geen kwaad; maar dat kon tante Sally allemaal niets schelen, zij had een afkeer van slangen, onverschillig van welke soort, en zij kon ze niet uitstaan. Telkens als er een op haar neerviel, liet zij het werk, waarmee zij bezig was, in den steek en ging op den loop. Nooit heb ik zoo'n vrouw gezien. Uren ver kon men haar hooren schreeuwen. Je kondt het niet eens van haar gedaan krijgen, dat ze er een met de tang zou oppakken. Als zij zich omdraaide en er een in haar bed vond, dan vloog zij er uit en schreeuwde als of het huis in volle vlam stond. Zij maakte het den ouden heer zoo lastig, dat hij haast wenschte, dat er maar nooit slangen zouden geschapen zijn. Zelfs al had er zich in een week geen slang in huis vertoond, dan was tante Sally nog niet op haar gemak; als ze over het een of ander zat te denken en je raakte haar met een veertje achter in den nek aan, dan sprong ze plotseling overeind. 't Was vermakelijk. Maar Tom zei dat alle vrouwen zoo waren. Ze waren om de een of andere reden zoo geschapen.</p>
<p>Telkens als haar een van onze slangen in den weg kwam, kregen we een veeg om de ooren, en zij verklaarde dat zoo'n oorveeg nog niets beduidde bij hetgeen ons te wachten stond, als we het huis weer met slangen vulden. Om die oorvegen bekommerde ik me niet, want ze hadden eigenlijk niets te beteekenen; maar ik zat er over in, hoe we weer aan andere slangen zouden komen. Toch gelukte het ons, en nooit heb je zoo'n vroolijk huishouden gezien als Jim's hut, wanneer hij muziek begon te maken en zij er allen op af kwamen. Jim had een hekel aan de spinnen en de spinnen aan hem; en daarom maakten ze 't hem erg lastig. Hij klaagde, dat er door al de ratten en slangen en door den slijpsteen bijna geen plaats voor hem in het bed overbleef; en als hij er eenmaal in lag, dan kon hij nog niet slapen, omdat het er zoo rumoerig was; want nooit sliepen de beesten allen te gelijk, maar ieder op zijn beurt; zoodra de ratten onder zeil gingen, ontwaakten de slangen, en sliepen de slangen dan kwamen de ratten op de been, en hielden een wedren over hem heen; en als hij een ander plekje wilde opzoeken, dan namen de spinnen haar kans waar. Hij zei, dat als hij ooit vrij kwam, hij nooit weer gevangene wilde zijn, al kreeg hij ook geld toe.</p>
<p>Na een week of drie stonden de zaken vrij goed. Het hemd was al tijdig in een taart aan Jim toegezonden en telkens als een rat hem beet stond hij op en schreef wat in zijn journaal, zoolang de inkt nog versch was, de pennen waren gemaakt, de opschriften waren alle op den slijpsteen gegrift; de poot van het ledikant was doorgezaagd en wij hadden het zaagmeel opgegeten, waardoor we een hevige maagpijn kregen. We dachten dat we sterven zouden. 't Was het meest onverteerbare zaagmeel, dat ik ooit gezien heb; Tom vond dat ook. Maar zooals ik zeide, we hadden nu ten laatste alles in orde gekregen, en we waren dan ook doodop, vooral Jim. De oude heer had een paar malen geschreven naar de plantage beneden Orleans, dat ze hun weggeloopen neger moesten komen halen, maar hij had geen antwoord gekregen, eenvoudig omdat die plantage niet bestond; hij besloot dus Jim te adverteeren in de dagbladen van St. Louis en New-Orleans. Toen hij over de krant van St. Louis sprak, kreeg ik een koude rilling door mijn leden en ik begreep nu dat er geen oogenblik te verliezen viel. Nu wordt het tijd voor de naamlooze brieven, zei Tom.</p>
<p>‘Wat zijn dat voor dingen?’ zei ik.</p>
<p>‘Waarschuwingen voor de menschen, dat er eenig gevaar dreigt. Er wordt op verschillende manieren mee te werk gegaan. Maar altijd is er een verspieder, die den gouverneur van het kasteel waarschuwt. Toen Lodewijk XVI uit de Tuileriën wilde ontvluchten, werd het door een dienstmeisje verraden. Dat is een zeer goede manier, en naamlooze brieven bewijzen ook goede diensten. We zullen ons van beide middelen bedienen. En dan is het ook zeer gebruikelijk, dat de moeder van den gevangene met hem van kleeren verwisselt, waarna zij in den kerker blijft, terwijl hij er in haar kleeren uit ontsnapt. Dat zullen we ook doen.’</p>
<p>‘Maar Tom, hoor eens, waartoe is het noodig, dat we iemand waarschuwen, dat er wat aan de hand is? Laten ze het zelven ontdekken - dat is hun zaak.’</p>
<p>‘Ja, dat weet ik wel; maar je kunt toch niet van hen afhankelijk zijn. Van den beginne af hebben ze ons voortdurend <i>alles</i> laten doen, wat we maar wilden. Ze zijn zoo goed van vertrouwen en zoo dom, dat ze volstrekt nergens op letten. Als we hun dus niet eenig teeken geven, zal er niemand zijn om ons iets in den weg te leggen en na al onze inspanning en moeite zou ten slotte de ontvluchting dood gemakkelijk zijn: ze zou niets te beduiden hebben - en dan was alle aardigheid er af.’</p>
<p>‘Nu, wat mij aangaat, Tom, dat zou me juist lijken.’</p>
<p>Zwijg,’ zei hij, en keek me wrevelig aan. Daarom zei ik:</p>
<p>‘Doch ik maak geen bezwaar. Zooals jij het wilt, zoo vind ik het ook goed. Hoe zul je nu aan een dienstmeisje komen?’</p>
<p>‘Dat moet jij wezen. Te middernacht sluip je in huis, en kaap die gele jurk van de meid.’</p>
<p>‘Maar, Tom, dat zal den volgenden morgen een heele opschudding geven, want natuurlijk heeft ze geen andere jurk dan die eene.’</p>
<p>‘Dat weet ik; doch je hebt dat kleedingstuk maar een kwartier noodig, om den naamloozen brief weg te brengen en onder de voordeur te schuiven.’</p>
<p>‘Goed dan, ik zal het doen; maar ik kan ze even goed in mijn eigen plunje er heen brengen.’</p>
<p>‘Dan zou je er immers niet als een dienstmeisje uitzien.’</p>
<p>‘Dat niet, maar er zal toch niemand zijn, die opmerkt hoe ik er uitzie.’</p>
<p>‘Dat komt er allemaal niets op aan. Wij hebben slechts onzen plicht te doen, en we hebben er ons niet aan te storen, of iemand ons ziet of niet. Heb je dan volstrekt geen principes?’</p>
<p>‘Nu goed, ik zeg immers niets; ik ben het dienstmeisje. En wie zal Jim's moeder zijn?’</p>
<p>‘Ik. Ik zal een japon van tante Sally stelen.’</p>
<p>‘Dus jij moet in de hut blijven, terwijl Jim en ik er uitgaan.’</p>
<p>‘Niet lang. Ik zal Jim's kleeren met stroo opvullen en die dan op zijn bed leggen om de vermomde moeder voor te stellen, en Jim zal dan de negerinnenjurk van mij overnemen en aantrekken, en daarna zullen we gezamelijk op de vlucht gaan. Als een gevangene van aanzien ontsnapt, noemen ze dat een ontvluchting. Zoo wordt het bijvoorbeeld altijd genoemd als er een koning ontsnapt. En hetzelfde is ook het geval met een koningszoon; 't maakt geen verschil of het een natuurlijke of een onnatuurlijke zoon is.</p>
<p>Tom schreef nu den naamloozen brief; ik kaapte dien avond de gele jurk van de meid, trok die aan en schoof den brief onder de voordeur, op de manier zooals Tom het mij gezegd had. Er stond in:</p>
<p><i>Wees op uwe hoede. Er broeit onraad. Kijk scherp toe.</i></p>
<p><i>Een onbekend vriend.</i></p>
<p>Den volgenden nacht hechtten we op de voordeur een teekening vast, die Tom met zijn bloed had gemaakt, voorstellende een doodshoofd en twee gekruiste doodsbeenderen; en den nacht daarop een dergelijke afbeelding van een doodkist op de achterdeur. Nooit heb ik een gezin zoo in angst zien zitten. Zij zouden niet meer bevreesd zijn geweest, indien het gansche erf vol geesten en spoken had gezeten, die achter elke deur en onder elk bed op hen loerden en door de lucht zweefden. Als er een deur dichtsloeg, vloog tante Sally op en zei ‘oef!’; als er iets op den grond viel, vloog ze weer op en zei weer ‘oef!’; raakte men haar toevallig aan, zonder dat zij er op verdacht was, dan had men alweer hetzelfde; nergens kon zij zich heenwenden om rust te vinden, want zij beweerde dat achter elk meubelstuk iets verscholen zat, zoodat ze maar altijd door heen en weer draaide en gedurig ‘oef!’ riep; zij was bang om naar bed te gaan, en opblijven durfde ze ook niet. Alles ging dus opperbest, zooals Tom zei; nog nooit had hij zulk een flinke uitwer-</p><p>king gezien. Daaruit bleek eerst hoe goed alles was aangelegd.</p>
<p>Nu nog het sloteffect! zei hij. Den volgenden morgen met het krieken van den dag hadden we een tweeden brief klaar, en eigenlijk wisten we niet goed, wat we er mee doen moesten, want we hadden bij den avondmaaltijd hooren zeggen, dat ze den ganschen nacht bij de deur een neger op wacht zouden zetten. Tom klom langs den bliksemafleider naar beneden om eens rond te gaan zien; de neger bij de achterdeur was in slaap gevallen, en toen stak hij hem den brief achter in zijn nek, en kwam weer terug. In dien brief stond:</p>
<p><i>Verraad mij niet. Ik wensch mij uw vriend te betoonen. Er is een bende moordenaars in aantocht, die hedennacht uw weggeloopen neger wil stelen. Zij zullen trachten u zooveel angst aan te jagen, dat gij het huis niet durft verlaten en hen ongehinderd hun gang laat gaan. Ik behoor ook tot de bende, maar ik heb berouw gekregen en weusch voortaan een onberispelijk leven te leiden; ik zal hun helsch plan verijdelen. Precies te middernacht zullen ze van de noordzijde komen aansluipen, met een valschen sleutel de deur der hut openen en er den neger uithalen. Ik moet daar in de buurt de wacht houden en op een blikken hoorn blazen, zoodra er eenig gevaar dreigt, maar in plaats daarvan zal ik</i> bè <i>roepen, evenals een schaap, zoodra ze binnengaan, en blazen zal ik in 't geheel niet. Terwijl zij dan bezig zijn zone ketenen los te maken, sluipt gij naderbij en sluit hen op, waarna gij ze op uw gemak kunt dooden. Doe vooral precies zooals ik het hier voorschrijf, anders krijgen zij misschien achterdocht en gaan aan den haal. Ik verlang geen andere belooning dan de overtuiging, dat ik braaf gehandeld heb</i>.</p>
<p><i>Uw onbekende vriend.</i></p>
</chapter>
<chapter id="40" name="Hoofdstuk XL. Aan 't visschen. - Het bewakings-comité. - Een overijlde vlucht. - Jim raadt een dokter aan.">
<p>Na het ontbijt, gevoelde we ons erg prettig, we namen mijn boot, roeiden er mee de rivier over en gingen aan de overzijde wat visschen, wat een heel genot voor ons was. Ook namen we eens een kijkje bij het vlot en zagen dat alles in orde was. We kwamen laat thuis, eerst tegen den tijd van het avondmaal en vonden alles erg angstig en in groote ongerustheid. Zoodra we ons maal ophadden, werden we naar bed gezonden, zonder dat ze ons wilden zeggen wat er eigenlijk gaande was. Ze lieten zich geen woord ontvallen omtrent een nieuwen brief, maar het behoefde ook niet, want niemand wist er meer van dan wij, en zoodra we boven gekomen waren en zij den rug gekeerd hadden, slopen we naar den kelder, voorzagen ons van een flinke portie eetwaren, namen die mee naar onze kamer en gingen toen naar bed. Omstreeks halftwaalf stonden we weer op; Tom trok tante Sally's japon aan, die hij gestolen had, en wilde juist met de eetwaren heengaan, toen hij eensklaps vroeg;</p>
<p>‘Waar is de boter?’</p>
<p>‘Ik heb een kluitje apart gelegd op een stuk van een houten lepel.’</p>
<p>‘Dan heb je het zeker laten liggen, want hier is het niet.’</p>
<p>‘We kunnen het wel zonder die boter doen.’</p>
<p>‘Ja, maar als we ze hebben is het nog beter; kom, sluip maar eens spoedig naar den kelder en haal ze. En dan als de drommel langs den bliksemafleider naar beneden en mij gevolgd; ik zal vast Jim's kleeren met stroo opvullen om zijn verkleede moeder voor te stellen, en zorgen dat ik gereed ben om te blaten als een schaap en stilletjes weg te loopen, zoodra je bij me gekomen bent.’</p>
<p>Daarop klom hij het raam uit en ik ging naar den kelder. Het kluitje boter, zoo groot als een vuist, lag nog op dezelfde plaats; ik nam het mee, blies het licht uit, klom zoo stil mogelijk de trap weer op en was al op de eerste verdieping, doch daar kwam tante Sally aan met een kaars in de hand. IJlings kletste ik de boter in mijn hoed en drukte die op mijn hoofd, en een seconde later kreeg ze me in het oog en vroeg:</p>
<p>‘Ben je in den kelder geweest?’</p>
<p>‘Ja, juffrouw.’</p>
<p>‘Wat moest je daar doen?’</p>
<p>‘Niets.’</p>
<p>‘<i>Niets?</i>’</p>
<p>‘Neen, juffrouw.’</p>
<p>‘Maar wat behoef je er dan zoo bij nacht en ontijd heen te gaan?’</p>
<p>‘Dat weet ik zelf niet.’</p>
<p>‘Weet je dat niet? Kom, geen praatjes, Tom, ik wil weten wat je er te doen hadt.’</p>
<p>‘Ik heb er werkelijk niets gedaan, tante Sally, geloof me toch.’</p>
<p>Ik dacht dat ze me nu wel zou laten gaan, en dat zou onder gewone omstandigheden ook wel gebeurd zijn; maar denkelijk omdat er in den laatsten tijd zulke vreemde dingen zich hadden voorgedaan, maakte zij zich over de geringste kleinigheid, die niet precies in den haak was, ongerust; zij zei dus op stelligen toon:</p>
<p>‘Ga daar in de huiskamer en wacht tot ik terugkom. Je voert een of andere gauwdievenstreek in je schild en ik laat je niet met rust voor ik er achter ben.’</p>
<p>Met die woorden ging zij heen, terwijl ik de deur van de huiskamer opende en er binnentrad. Maar wat was het daar een boel! Vijftien boeren ieder met een geweer gewapend. Een hevige angst beving mij, ik sloop stilletjes naar een stoel en ging zitten. Zij zaten in de kamer verspreid, sommigen spraken een enkel woord met een gedempte stem en geen van allen waren ze erg op hun gemak, hoewel ieder zijn best deed om er niets van te laten blijken; maar ik wist wel beter, want telkens namen ze den hoed af, zetten hem dan weer op, krabden zich achter de ooren, gingen gedurig op een andere plaats zitten en frommelden aan de knoopen van hun jas. Ik zelf was ook verre van rustig, maar ik nam mijn hoed niet af, zooals die anderen.</p>
<p>Ik verlangde maar dat tante Sally komen zou om het met me af te maken en me desnoods een pak slaag te geven, als ze me dan maar liet gaan, opdat ik Tom zou kunnen meedeelen hoe verkeerd we gedaan en in welk een wespennest we ons gestoken hadden; we moesten geen oogenblik langer dralen, maar onverwijld met Jim aan den haal gaan, voordat die gewapende boeren alle geduld verloren en ons te pakken kregen.</p>
<p>Eindelijk kwam zij en begon me allerlei vragen te doen, die ik niet rechtstreeks kon beantwoorden, omdat ik mijn hersens niet goed bij elkaar kon houden, want de aanwezige mannen begonnen nu zoo onrustig te worden, dat ze onmiddelijk verlangden op te rukken om de roovers te gaan opwachten, daar het, volgens hun zeggen nog maar weinige minuten vóór middernacht was; andere echter trachtten hen tegen te houden en wilden wachtten tot het schapengeblaat, dat als signaal moest dienen, zou gehoord worden. En intusschen bleef tante me maar aanhoudend met haar vragen lastig vallen en bracht me zóó in de klem, dat ik van angst bijna in elkaar zakte. 't Werd al warmer in de kamer; de boter begon te smelten en droop me in mijn nek en achter mijn ooren; en weldra daarop, terwijl een hunner zei: ‘Ik ben er voor, dat we <i>terstond</i> gaan om ons in de hut te verbergen en de kerels te vangen, zoodra ze er binnen komen,’ toen droop er een straaltje boter langs mijn voorhoofd en tante Sally, die het zag, werd eensklaps zoo bleek als een doek en riep uit:</p>
<p>‘Goede hemel! wat scheelt dat kind toch? - hij heeft een hersenkoorts gekregen, dat is zoo zeker als iets, zie maar, ze breekt al uit!’</p>
<p>Iedereen schoot toe om het te zien, ze rukten me den hoed van het hoofd en daar kwam het brood voor den dag en wat er nog van de boter overgebleven was, en toen pakte ze me en omhelsde me en riep uit:</p>
<p>O, wat heb je me daar beet genomen! wat ben ik blij dat het zoo erg niet is: want het geluk is tegen ons, en toen ik die streep op je voorhoofd zag, dacht ik dat we je zouden verliezen, want aan de kleur en aan alles zou men gezegd hebben, dat je hersens - Och, mijn beste jongen, waarom heb je me niet gezegd dat het dàt was, waarom je naar den kelder waart gegaan, ik zou er je geen verwijt vag gemaakt hebben. Doch maak nu dat je naar bed komt, en laat ik je niet terugzien vóór morgenochtend!’</p>
<p>In een wip was ik de trap op; een seconde later was ik langs den bliksemafleider naar beneden gegleden en rende in het donker naar de loods. Van angst kon ik nauwelijks een woord uitbrengen, maar toch vertelde ik Tom zoo spoedig mogelijk, dat we de plaat moesten poetsen, zonder een oogenblik te verliezen - het huis was vol mannen, en nog wel mannen met geweren!</p>
<p>Zijn oogen glinsterden van vreugde, en hij zei:</p>
<p>‘Neen maar! - is dat werkelijk zoo? Je overdrijft toch niet? Och, Huck, als we het nog eens over konden doen, wed ik, dat ik er tweehonderd bij elkaar kreeg! Als we nu eens konden wachten tot -’</p>
<p>‘Haast je, haast je toch!’ zei ik. ‘Waar is Jim?’</p>
<p>‘Vlak bij je elleboog; als je den arm uitstrekt, kun je hem aanraken. Hij is gekleed en alles is klaar. Wij zullen nu naar buiten sluipen en het schapensignaal geven.</p>
<p>Doch juist hoorden we de troep mannen op de deur afkomen, we hoorden hen aan het hangslot frommelen en een hunner zeggen: ‘Ik heb 't wel gezegd, dat we te vroeg zouden komen, ze zijn er nog niet - de deur is nog gesloten. Kom hier, dan zal ik een paar van jelui in de hut opsluiten, je wacht hen dan in het donker af en doodt hen zoodra ze komen; de overige moeten zich hier in den omtrek wat verstrooien, om te probeeren of jelui ze kunt hooren naderen.</p>
<p>Daarop kwamen zij binnen, maar door de duisternis konden ze ons niet zien; ze trapten bijna op ons, terwijl wij bezig waren onder het bed te kruipen. Maar we brachten het er toch gelukkig af en kwamen door het hol vlug, maar doodstil, uit de hut. - Jim eerst, vervolgens ik en eindelijk Tom, geheel volgens de bevelen van Tom. We waren nu in de loods en hoorden daar buiten voetstappen. We kropen nu naar de deur en daar liet Tom ons stilhouden; hij trachtte door een spleet te gluren, maar kon niets onderscheiden, omdat het zoo donker was; hij fluisterde ons toe, dat hij er nauwkeurig op letten zou, of de voetstappen zich verwijderden en als hij ons aanstoote, moest Jim het eerst naar buiten sluipen en hij achteraan. Hij drukte daarop zijn oor tegen de spleet en luisterde, luisterde, doch maar altijd bleven de voetstappen in den omtrek hoorbaar; ten laatste stootte hij ons aan en we slopen naar buiten, zooveel mogelijk bukkend, met ingehouden adem en zouder eenig gedruisch te maken. Steelsgewijs bereikten we de heining, en ik en Jim er over; maar Tom's broek bleef aan een splinter haken en toen hij voetstappen hoorde naderen, moest hij zich losrukken, waarbij de splinter afbrak en eenig leven maakte. Toen hij weer bij ons was gekomen, riep er iemand:</p>
<p>‘Wie daar? Antwoord, of ik schiet!’</p>
<p>Maar wij gaven geen antwoord, we maakten integendeel beenen uit alle macht. Daarop klonk het eensklaps pang, pang, pang! en de kogels floten ons om de ooren! Opnieuw hoorden we hen roepen:</p>
<p>‘Daar heb je ze! Ze vluchten naar de rivier! Hen achterna, jongens! Laat de honden los!’</p>
<p>Daar kwamen ze hals over kop aangerend. We konden ze hooren, omdat ze laarzen droegen en luid schreeuwden, maar wij droegen geen laarzen en schreeuwden niet. We waren op het molenpad, en toen zij ons vrij dicht op de hielen kwamen, verscholen we ons in het kreupelhout, lieten hen voorbijstuiven en liepen daarop weer achter hen aan. Zij hadden al de honden opgesloten, opdat ze de roovers niet zouden afschrikken; maar nu waren ze weer losgelaten en daar kwamen ze aan, onder een geblaf van geweld; doch het waren <i>onze</i> honden; we hielden dus stil tot ze bij ons waren, en toen ze bespeurden dat wij het slechts waren, sprongen ze even kwispelstaartend tegen ons op, en renden vervolgens weer door op het schieten en het rumoer af. Toen zetten we het weer op een loopen, stoven hen achterna, totdat we dicht bij den molen waren, en werkten ons vervolgens door het kreupelhout heen naar de plek, waar mijn boot vastlag. We wipten er in, staken in alle haast van wal en roeiden naar het midden der rivier, doch zonder meer leven te maken, dan hoog noodig was. Daarop zetten we op ons gemak koers naar het eiland, waar mijn vlot verborgen lag; en we konden hen op den oever elkaar hooren toeroepen en de honden hooren blaffen, totdat we eindelijk zoover af waren, dat het geluid wegstierf. Toen we op het vlot overstapten, zei ik:</p>
<p>‘Wel, Jim, wel oude jongen, <i>nu</i> ben je <i>weer</i> een vrij man, en ik verzeker je, dat je nooit weer slaaf zult worden.’</p>
<p>‘En wat was het een aardige karwei, Huck. 't Was kostelijk uitgedacht en prachtig uitgevoerd; 't is onmogelijk dat iemand een plan uitdenkt, zóó ingewikkeld en zóó schitterend als dit was.’</p>
<p>We waren allen uiterst blij, maar Tom nog het meest, want hij had een kogel in de kuit van zijn been gekregen.</p>
<p>Toen ik en Jim dat hoorden, waren we lang zoo uitgelaten niet meer als te voren. Het deed hem hevige pijn en het bloedde; we legden hem dus in de hut en scheurden een van de hemden van den hertog aan repen om hem te verbinden, maar hij zei:</p>
<p>‘Geef me dien vodden maar hier, ik kan het zelf wel. Talm nu niet en verbeuzel geen tijd, nu de ontvluchting zoo prachtig gaat; kom, losgegooid en aan de riemen! Jongens, we hebben 'm dat kranig geleverd! ja, waarachtig. Ik wou dat we eens voor Lodewijk XVI hadden moeten optreden, dan zou er nu heel wat anders in zijn levensbeschrijving te lezen staan. Aan de riemen - aan de riemen!’</p>
<p>Maar ik en Jim stonden te overleggen - en te peinzen. Na een oogenblik nagedacht te hebben, zei ik:</p>
<p>‘Zeg het maar, Jim.’</p>
<p>Daarop zei hij:</p>
<p>‘Welnu dan, Huck, mij komt de zaak zóó voor. Als <i>hij</i> het was, die op het punt stond vrij te worden, en als een van de redders daarbij een schot had gekregen, zou hij dan zeggen: Red mij eerst, voordat er iemand een dokter gaat halen om den gewonde te helpen? Zou mijnheer Tom Sawyer zoo spreken? Zou hij zoo iets zeggen? Welneen, immers! En zou je dan denken, dat <i>Jim</i> er toe in staat was? Neen, Neen, man - ik verzet geen voet, voordat er een dokter is gehaald, al zou het ook veertig jaar duren!’</p>
<p>Ik wist dat hij van binnen blank was, en ik was overiuigd, dat hij doen zou wat hij zei - ik gaf dus Tom te kennen, dat ik een dokter zou gaan halen. Hij verzette er zich sterk tegen, maar ik en Jim bleven volhouden en wilden niet weg varen, daarop deed hij een poging om van zijn legerstede op te krabbelen en zelf het vlot los te maken; maar dat wilden we niet toestaan. Nu begon hij tegen ons uit te varen - maar het hielp hem allemaal niets.</p>
<p>Toen hij zag, dat ik de boot gereedmaakte, zei hij:</p>
<p>‘Welnu, als je dan toch gaan wilt, zal ik je zeggen hoe je doen moet, als je in het dorp komt. Sluit de deur, blinddoek en knevel den dokter en laat hem zweren, dat hij zwijgen zal als het graf; druk hens een beurs met goud in de hand, leid hem dan in het donker langs allerlei kronkelwegen rond en breng hem met de boot hierheen, doorzoek zijn zakken en neem hem zijn stukje krijt af, wat je hem niet terug moet geven, dan nadat je hem in het dorp teruggebracht hebt, want anders zal hij dit vlot merken om het later te kunnen terugvinden. Zoo wordt er in dergelijke gevallen altijd gehandeld.’</p>
<p>Ik zei dat het zoo zou geschieden en vertrok; Jim moest zich intusschen in het bosch verschuilen, zoodra hij den dokter zag komen, en daar blijven tot die weer vertrokken was.</p>
</chapter>
<chapter id="41" name="Hoofdstuk XLI. De dokter. - Oom Silas. - Zuster Hotchkiss. - Tante Sally in groote ongerustheid.">
<p>De dokter was een bejaard man; een vriendelijke, goedhartige oude heer. Ik vertelde hem, dat ik en mijn broer gisternamiddag op het Spaansche Eiland op de jacht waren geweest en op een vlot, dat door ons gevonden was, gekampeerd hadden. Omstreeks middernacht moest hij zeker in den droom den haan van zijn geweer overgehaald hebben, want het was afgegaan en het schot had hem in het been getroffen, en daarom kwam ik hem nu vragen om mee te gaan en de wond te verbinden, doch hij mocht er geen woord over spreken en er niemand iets van laten bemerken, want we wilden hedenavond nog huiswaarts om onze familie te verrassen.</p>
<p>‘Wie zijn uw familie?’ vroeg hij.</p>
<p>‘De Phelpsen, hier niet zoo heel ver vandaan.’</p>
<p>‘Zoo,’ zei hij. En een oogenblik later hernam hij: ‘Hoe zei je ook weer dat hij een schot kreeg?’</p>
<p>‘Hij droomde,’ zei ik, ‘en daardoor werd hij getroffen.’</p>
<p>‘Zonderlinge droom,’ mompelde hij.</p>
<p>Hij stak een lantaarn op, voorzag zich van zijn instrumenten en daarop gingen we op weg. Maar toen hij het bootje zag, trok hij een bedenkelijk gezicht - het was, zoo als hij zei, wel groot genoeg voor één persoon, maar voor twee personen vond hij het niet voldoende.</p>
<p>‘O, wees maar niet bang,’ zei ik, ‘we hebben er met ons drieën wel ingezeten.’</p>
<p>‘Welke drie?’</p>
<p>‘Wel, ik en Sid, en - en - en <i>de geweren</i>; dat bedoel ik eigenlijk.’</p>
<p>‘O zoo,’ zei hij.</p>
<p>Maar hij zette zijn voet op het dolboord en schopte er eens tegen, schudde zijn hoofd en zei dat hij maar liever eerst eens zou uitkijken naar een grootere boot. Doch alle lagen aan een ketting vastgesloten, zoodat hij ten slotte mijn boot nam en mij gelastte te wachten tot hij terugkwam of anders zoolang wat rond te loopen of liever nog naar huis te gaan, om hen voor te bereiden op de verrassing, als ik dat beter vond. Maar ik zei, dat ik daar geen plan op had; vervolgens beduidde ik hem hoe hij het vlot kon vinden en daarop voer hij weg.</p>
<p>Weldra rees er een gedachte bij mij op. Stel eens, zei ik bij mij zelven, dat hij dat been niet met drie vloeken en een zucht in orde kan krijgen, maar dat het drie of vier dagen moet duren? Wat dan te doen? Hier rondbengelen zoolang het hem belieft? Neen, man, dan weet ik wel wat ik doe. 'k Zal hem opwachten, en als hij dan zegt dat hij nog een paar malen moet terugkomen, dan wil ik er ook bij zijn, al zou ik er ook naar toe zwemmen; we zullen hem grijpen, vastbinden en bij ons houden en de rivier afzakken; en zoodra Tom zijn hulp niet meer noodig heeft, zullen we hem betalen wat hij verdiend heeft, of al wat wij hebben, en hem vervolgens aan wal zetten.</p>
<p>Ik legde me nu tusschen het houtgewas te slapen en toen ik weer ontwaakte stond de zon reeds hoog aan den hemel! Ik sprong op en snelde naar de woning van den dokter, maar daar werd me gezegd, dat hij in den nacht was uitgegaan en nog niet teruggekeerd. Jongens, dacht ik, dat ziet er voor Tom slecht uit, ik zal onmiddellijk naar het eiland zien te komen. Ik ijlde weg en juist toen ik den hoek omsloeg rende ik bijna met mijn hoofd tegen oom Silas' maag aan!</p>
<p>‘Heila, Tom?’ riep hij. ‘Waar heb je al dien tijd gezeten, jou deugniet?’</p>
<p>‘Nergens,’ zei ik, ‘we hebben den weggeloopen neger achterna gezet, ik en Sid.’</p>
<p>‘Maar waar ben je dan heengeloopen?’ zei hij. ‘Je tante is erg ongerust geweest.’</p>
<p>‘Dat was niet noodig,’ zei ik, ‘er scheelde ons niets. We hebben de mannen en de honden gevolgd, doch ze zijn ons ontloopen en we raakten hun spoor bijster; maar we meenden hen op het water te hooren en daarom namen we een boot en gingen er op af, we hebben zoolang heen en weer gevaren tot we vermoeid en afgemat waren; toen legden we de boot vast en gingen slapen, en eerst een uur geleden zijn we weer wakker geworden. Daarop zijn we naar hier overgestoken om te zien of we ook iets te weten konden komen, en met dat doel is Sid naar het postkantoor, terwijl ik hier rondscharrel om wat te eten te krijgen; als Sid terug is, gaan we naar huis.’</p>
<p>We begaven ons nu naar het postkantoor om Sid te ontmoeten; maar hij was er niet, precies zooals ik verwacht had. De oude heer nam aan het postkantoor een brief in ontvangst en wij wachtten nog eenigen tijd, maar Sid kwam niet. Eindelijk zei de goede sukkel, dat ik maar met hem mee moest gaan, Sid kon wel naar huis loopen of varen desnoods, zoodra hij hier genoeg had rondgedwaald - wij zouden er heen rijden. Ik kon hem niet overreden mij te laten blijven om op Sid te wachten; hij zei, dat het nergens toe diende en dat ik mee moest gaan, om tante Sally te doen zien, dat ons niets overkomen was.</p>
<p>Toen we thuis kwamen, was Tante Sally zoo blij mij weer tezien, dat zij lachte en schreide te gelijk; zij omhelsde me en gaf me een klap, die zooals gewoonlijk niets te beteekenen had, en zei, dat ze Sid op dezelfde manier zou onder handen nemen als hij terugkwam.</p>
<p>Tegen het middagmaal was het huis stampvol boeren en boerinnen; nooit van mijn leven heb ik zoo'n gekakel gehoord. De oude juffrouw Hotchkiss was de ergste; haar tong was aanhoudend in beweging.</p>
<p>‘Wel, zuster Phelps,’ zei ze, ‘ik heb die hut eens terdege opgenomen en ik geloof dat die neger krankzinnig is geweest. Ik zei al tegen zuster Damrell - niet waar zuster Damrell? hij is krankzinnig, zei ik - met diezelfde woorden heb ik het gezegd. Luister eens naar mij, zei ik, hij is krankzinnig; dat blijkt uit alles, zei ik, Kijk maar eens zoo'n slijpsteen, zei ik; wou je me soms wijsmaken, dat iemand die goed bij zijn hoofd is, ooit zooveel onzin op een slijpsteen zou krabbelen? zei ik. Hier brak het hart van die en die persoon, hier zat die en die gedurende zeven en dertig jaren geketend, en zoo meer - en dan praten ze van een natuurlijken zoon van Louis den zooveelsten en dergelijke dolzinnigheden. - Hij is stapelgek, zeg ik; dat heb ik al terstond gezegd en ik blijf er bij - de neger is krankzinnig; zoo krankzinnig als Nebukadnezar, zeg ik.</p>
<p>‘En dan die touwladder van oude vodden, zuster Hotchkiss,’ zei de oude juffrouw Damrell, ‘wat kon hij daar in 's hemelsnaam mee doen</p>
<p>‘Juist wat ik daareven tegen zuster Utterbach zei, zooals zij zelve kan getuigen. En dan die touwladder, zei ik, wat kon hij daarmee doen, zei ik? Wel, zuster Hotchkiss,’ zei ze -</p>
<p>‘Maar hoe is het toch mogelijk dat ze dien slijpsteen daar binnen gekregen hebben? en wie heeft het hol gegraven? en wie -’</p>
<p>‘Precies wat ik gezegd heb, broeder Penrod! Ik zei daar - och, reik me, asjeblieft dat schaaltje met bessenvla eens aan - ik zei daareven tegen zuster Dunlap, hoe hebben ze dien slijpsteen er binnen gekregen, zei ik. Denk eens aan, zonder hulp! Dat is het juist. Praat er niet van, zei ik; er is hulp geweest, en veel ook, zei ik; die neger moet zeker wel een twaalftal helpers gehad hebben en ik verzeker je, dat ik de negers van dit erf een voor een villen zou, totdat ik er achter was wie het gedaan had, zei ik; en bovendien, zei ik -’</p>
<p>‘Wat praat je van een <i>dozijn!</i> - met hun <i>veertigen</i> konden ze nog niet alles klaar gekregen hebben, wat er gedaan is. Denk maar eens aan die van tafelmessen gemaakte zagen, wat een moeite heeft dat niet gekost; denk maar eens aan dien doorgezaagden poot van het ledikant. daar hebben zes man wel een week werk aan gehad, en dan die uit stroo gemaakte neger, die op bed lag; en dan -’</p>
<p>‘Dat zeg je wel, broeder Hightower! Dat is precies wat ik daar even aan broeder Phelps zelven zei, Wel, zei hij, wat denk jij ervan, zuster Hotchkiss? zei hij. Waarvan, broeder Phelps? zei ik. Wel van dien afgezaagden poot van het ledikant, zei hij. Wat ik daarvan denk, zei ik? Nu, vanzelf is hij er niet afgekomen, zei ik - de een of ander moet hem afgezaagd hebben, zei ik; zoo denk ik er over, en dat kun je nu aannemen of niet, precies zooals je wilt, dat kan me niets schelen, ik zeg maar dat het mijne meening is, en die er wat beters op weet, moet er maar mee voor den dag komen, zei ik. Ik zei zoo tegen zuster Dunlap: wel, zeg ik -’</p>
<p>‘Wel, ik wed dat er stellig een huis vol negers nacht aan nacht vier weken lang aan te pas zijn gekomen om dat alles gedaan te krijgen, zuster Phelps, Daar heb je, bij voorbeeld dat hemd - er is geen plekje aan of het is bekrabbeld met een Afrikaansch geheimschrift en met bloed nog wel! Ik zou er wel twee dollars voor over hebben, als ik iemand had, die het me kon voorlezen; en wat die negers betreft, die het geschreven hebben, ik verzeker je, dat ik ze net zoo lang zou afranselen tot -’</p>
<p>‘'t Zijn huisgenooten, die hem geholpen hebben, broeder Marples! Dat zou jou meening ook wel zijn, als je maar wat vroeger hier waart geweest. Al wat ze maar onder hun bereik konden krijgen, hebben ze gestolen - en, denk eens aan, we hebben nog wel voortdurend de wacht gehouden. Het hemd hebben ze zoo maar van de drooglijn gekaapt, en hoe dikwijls of ze dat laken, waaruit ze die ladder gemaakt hebben, wel gestolen hebben, dat is niet te zeggen; verder meel, kaarsen, kandelaars, lepels, de oude beddepan, en duizende dingen, die ik me niet meer herinner, en ook mijn nieuwe katoenen japon; en toch hielden ik en Silas, en Sid en Tom voortdurend de wacht, dag en nacht, zooals ik u reeds gezegd heb, en niemand heeft er een spier van gemerkt; en op het laatste oogenblik zijn ze nog vlak voor onzen neus ontsnapt en hebben niet alleen <i>ons</i> maar ook de Indiaansche roovers beet genomen en zijn er met dien neger heelhuids van doorgegaan, en dat terwijl we zestien man hadden en twee en twintig honden, waarmee we hen op de hielen hebben gezeten! Ik moet zeggen, 't is om er versteld van te staan. Spoken hadden het niet beter kunnen aanleggen, en ons geen leelijker poets kunnen bakken. Mij dunkt het moeten wel spoken geweest zijn - want, je kent onze honden, betere zijn er niet; en toch, diezelfde honden zijn hen geen enkel oogenblik op het spoor geweest! Geef daar nu eens een verklaring van als je kunt!’</p>
<p>‘'t Is verschrikkelijk!’</p>
<p>‘Wel allemachtig, nog nooit heb ik -’</p>
<p>‘Ik kan me maar niet begrijpen -’</p>
<p>‘<i>Huisgenooten</i> moeten er onder de dieven schuilen, dat is zoo zeker als -’</p>
<p>‘Och lieve hemel, wat zou ik bang zijn, als ik leven moest onder zulk -’</p>
<p>‘Bang zijn? - Wel, mensch, ik was zoo angstig, dat ik ternauwernood naar bed durfde gaan of opstaan of blijven liggen of gaan zitten evenmin, zuster Ridgeway. Wel, ze zouden je waarachtig - och, lieve hemel, je kunt denken hoe ik in de benauwdheid zat tegen dat het middernacht werd, vooral den vorigen nacht. Ik stond doodangsten uit, dat ze iemand van het gezin zouden stelen! Ik was zoo ver, dat ik niet meer denken kon. Dat lijkt nu gek, nu het dag is; maar ik zei zoo bij mijzelve, daar liggen nu boven op die eenzame kamer mijn twee arme jongens te slapen, en ik werd zoo angstig, dat ik stil naar boven ging en het opsloot! Ja, dat deed ik; en iedereen zou het gedaan hebben. Want och, als je eenmaal zoo angstig bent, dan wordt het hoe langer hoe erger, je hersens raken in de war en je doet allerlei dwaze dingen en ten slotte denk je bij jezelf, als <i>ik</i> nu eens een jongen was en daarboven lag, zonder dat de deur gesloten was, en als -’ Hier brak zij plotseling af en zette een paar verbaasde oogen op; vervolgens wendde zij haar hoofd langzaam om, en toen haar blik op mij viel - stond ik op en liep een eind weg.</p>
<p>Bij mijzelven zei ik, ik kan veel beter verklaren hoe het komt, dat we vanmorgen niet in die kamer waren, als ik een beetje ter zijde ga en er wat over nadenk. Zoo deed ik dan ook. Maar ver durfde ik niet weggaan, want anders zou ze mij teruggeroepen hebben. Toen het eindelijk laat geworden was, gingen de menschen allen naar huis, en daarop vertelde ik haar, hoe het leven en het schieten mij en Sid hadden doen ontwaken, en daar de deur gesloten was en wij toch gaarne wilden weten wat er gaande was, waren we langs den bliksemafleider naar beneden geklommen, waarbij we ons beiden een weinig bezeerd hadden, zoodat we het nooit weer zouden probeeren. Vervolgens vertelde ik haar alles wat ik reeds aan oom Silas had wijsgemaakt, waarop zij zei, dat zij het ons zou vergeven, omdat het toch zoo heel erg niet was, en omdat men van jongens toch nooit veel goeds te verwachten heeft, want voor zoover zij er over kon oordeelen, was het een dollemanstroep. Zoolang er dus geen schade uit voortvloeide, achtte zij het beter, maar wat door de vingers te zien en blij te zijn, dat we er het leven hadden afgebracht, in plaats van boos te worden over dingen, die niet meer ongedaan te maken waren. Daarop gaf ze me een zoen, tikte me op het hoofd en raakte in gedachten verzonken; weldra echter sprong zij op en zei:</p>
<p>‘Lieve hemel, het is al heel laat, en Sid is er nog niet! Wat is er toch van dien jongen geworden?’</p>
<p>Ik zag mijn kans schoon en riep daarom haastig uit:</p>
<p>‘Ik zal onmiddellijk naar de stad snellen om hem te halen.’</p>
<p>‘Neen, volstrekt niet,’ zei zij. ‘Je blijft nu waar je bent; 't is al erg genoeg dat er één verloren is geraakt. Als hij tegen het avondeten nog niet hier is, zal je oom er op uit gaan.’</p>
<p>Nu, met het avondmaal was hij er nog niet; toen dit dus afgeloopen was, ging oom terstond opweg.</p>
<p>Omstreeks tien uur kwam hij terug en keek vrij beteuterd; hij had geen spoor van Tom kunnen ontdekken. Tante Sally was erg op haar paardje, maar oom Silas zei, dat er volstrekt geen reden voor bestond - jongens blijven jongens,’ zei hij, ‘en je zult zien dat hij morgen weer frisch en gezond voor je staat.’</p>
<p>Daarmee moest zij zich tevreden stellen. Maar toch wilde ze een poos voor hem opblijven en een licht laten branden, opdat hij het zou kunnen zien.</p>
<p>Toen ik naar bed gegaan was, kwam zij boven haar kaars halen, en dekte me met zulk een moederlijke bezorgdheid toe, dat ik er mij over schaamde, en haar niet in het gelaat durfde zien. Daarop ging zij voor mijn bed zitten en praatte een tijd lang met me en roemde Sid, en 't scheen dat ze over hem niet uitgepraat kon raken. Nu en dan vroeg ze me ook, of ik dacht, dat hij verloren kon zijn, of gewond, of misschien verdronken, en of hij misschien op dat oogenblik ergens onder de hevigste smarten neerlag of dood was, zonder dat zij bij hem was om hulp te verleenen; en dan welden er stille tranen in haar oog op en ik verzekerde haar dat Sid ongedeerd was en dat hij den volgenden morgen stellig thuis zou komen; en dan drukte zij mij de hand, of kuste me, en vroeg me het nog eens te zeggen, omdat het haar zoo goed deed, nu zij in zulk een hevigen angst verkeerde. En toen zij eindelijk wegging, keek ze me een tijd lang vriendelijk aan, en zei:</p>
<p>‘Ik zal de deur niet sluiten, Tom; en ginds is het venster en de bliksemafleider; maar je zult goed oppassen, niet waar, en niet weggaan? Doe het om <i>mij</i> pleizier te doen.’</p>
<p>De hemel weet, dat ik erg verlangde heen te gaan, om naar Tom te gaan zien en ik was het ook stellig van plan geweest; maar nadat zij zóó gesproken had, zou ik voor geen geld ter wereld heengegaan zijn.</p>
<p>Aanhoudend dacht ik aan haar, en ook aan Tom; ik sliep dus zeer onrustig. Tweemaal liet ik me langs den bliksemafleider naar beneden glijden, sloop om het huis heen en zag haar bij haar kaars voor het raam zitten met haar betraande oogen naar den weg gericht. Hoe gaarne zou ik iets voor haar gedaan hebben, doch ik kon alleen zweren, dat ik nooit weer iets zou doen, dat haar kon grieven. Met het aanbreken van den dag werd ik voor de derde maal wakker, liet me naar beneden glijden en daar zat ze nog, maar de kaars was uitgegaan, haar vergrijsd hoofd rustte op haar hand en zij was in slaap gevallen.</p>
</chapter>
<chapter id="42" name="Hoofdstuk XLII. Tom Sawyer gewond. - Het verhaal van den dokter. - Een goed woord voor Jim. - Tom legt een bekentenis af. - Aankomst van tante Polly. - ‘Geef op die brieven!’">
<p>De oude heer was reeds vóór het ontbijt, weer naar de stad geweest, maar had ook ditmaal geen spoor van Tom kunnen ontdekken; beiden zaten peinzend en zonder een woord te spreken met een bedrukt gelaat aan tafel, lieten hun koffie koud worden en aten niets. Eindelijk zei de oude heer;</p>
<p>‘Heb ik je den brief gegeven?’</p>
<p>‘Welken brief?’</p>
<p>‘Dien ik gisteren aan het postkantoor gekregen heb.’</p>
<p>‘Neen, je hebt me geen brief gegeven.’</p>
<p>‘Dan heb ik het zeker vergeten.’</p>
<p>Hij begon nu in zijn zakken te rommelen. stond op om te zien of hij hem ook ergens had neergelegd, vond hem eindelijk en gaf hem haar.</p>
<p>‘Dat is er een van Petersburg,’ riep zij uit - ‘hij is van mijn zuster.’</p>
<p>‘Ik begreep, dat het niet kwaad zou zijn, als ik me een beetje verwijderde, maar ik kon geen vin verroeren. Doch eer zij hem had opengebroken, liet zij hem vallen en snelde heen - want haar oog werd door iets getroffen.</p>
<p>Ik zag het ook. Het was Tom Sawyer op een matras, en de oude dokter; ook Jim, in <i>haar</i> katoenen japon, met de handen op den rug gebonden, en een heele menigte volk. Ik verborg den brief achter het eerste het beste voorwerp, dat mij voor de hand kwam, en snelde naar buiten. Al schreiend wierp zij zich op Tom, onder den uitroep:</p>
<p>‘O, hij is dood, dood is hij, ja hij is stellig dood!’</p>
<p>Tom wendde zijn hoofd een weinig om, en mompelde het een of ander, waaruit bleek dat hij niet in zijn humeur was; daarop sloeg zij de handen ten hemel en riep:</p>
<p>‘Goddank, hij leeft! Dat is voldoende! en zij drukte hem een kus op het voorhoofd, en vloog naar huis om een bed voor hem gereed te maken en links en rechts aan de negers en aan iedereen bevelen te geven, zoo rad als haar tong maar gaan wilde.</p>
<p>Ik volgde de mannen, om te zien wat ze met Jim zouden aanvangen; en de oude dokter en oom Silas gingen achter Tom aan het huis in. De mannen waren erg gramstorig; sommigen wilden Jim ophangen, als een voorbeeld voor al de andere negers, die wilden probeeren weg te loopen zooals Jim gedaan had, en zooveel opschudding te maken en een gansch gezin dagen en nachten lang in doodangst te doen verkeeren. Maar de anderen keurden het af, want zeiden ze, 't is onze neger niet, en zijn eigenaar kon wel eens opkomen en ons voor hem laten betalen. Dat bracht hen tot bedaren, want degenen, die het sterkst verlangen om een neger op te hangen; die iets onbehoorlijks gedaan heeft, zijn tevens het minst verlangend om voor hem te betalen, als zij eenmaal hun wraak aan hem gekoeld hebben.</p>
<p>Zij scholden Jim erg uit en gaven hem een paar stompen, maar Jim sprak geen woord en hield zich, alsof hij mij niet kende. Zij brachten hem naar dezelfde hut, trokken hem zijn eigen kleeren aan en ketenden hem weer, doch nu niet aan den poot van het ledikant, maar aan een stevige kram, die in den grond geslagen was. Ook zijn handen werden geboeid en zijn beide beenen, en ze zeiden, dat hij niets anders zou krijgen dan water en brood, totdat zijn eigenaar kwam of totdat hij verkocht zou zijn, als die eigenaar niet spoedig genoeg opdaagde. Ons hol zou dichtgemaakt worden en een tweetal boeren met geweren moest elken nacht bij de hut op wacht staan, en overdag zou bij de deur een bulhond vastgelegd worden. Intusschen waren ze met hun karwei klaar gekomen en, na Jim nog een laatste verwensching naar het hoofd geworpen te hebben, wilden zij zich verwijderen, maar juist kwam daar de oude dokter aan en, na eens rond gekeken te hebben, zei hij:</p>
<p>‘Weest toch niet hardvochtiger tegenover hem dan noodig is, want hij is lang geen slechte neger. Toen ik op de plaats kwam waar ik den jongen vond, zag ik, dat ik den kogel niet zonder hulp kon uitsnijden en toch was het niet geraden hem alleen te laten, ten einde hulp te gaan halen; zijn toestand werd al slechter en slechter, na een poos tijd begon hij te ijlen en wilde niet meer hebben, dat ik bij hem kwam; hij zei: dat hij mij zou dooden als ik zijn vlot met krijt teekende en sprak allerlei wartaal, en ik zag, dat ik niets met hem kon beginnen. Toen zei ik zoo, hulp moet ik hebben, het gaat hoe het gaat, nauwelijks had ik dat gezegd of daar komt deze neger ergens vandaan opduiken, en zegt dat hij mij helpen zal, en dat heeft hij gedaan ook, zeer goed zelfs. Natuurlijk begreep ik, dat hij een weggeloopen neger moest zijn, en daar zat ik leelijk mee in. Ik moest nu aan één stuk door den ganschen dag en den ganschen nacht daar blijven. Dat was een koopje, dat verzeker ik je! Ik had een paar patiënten, die kou hadden gevat, en natuurlijk zou ik gaarne naar de stad gegaan zijn om hen te bezoeken, maar ik durfde niet, want dan zou de neger weggeloopen zijn, en dat ware voor mij schande geweest; en er kwam geen boot dicht genoeg langs ons heen om ze te kunnen aanroepen. Ik moest er dus tot vanmorgen vroeg blijven. Nooit heb ik een beter en zorgvuldiger ziekenoppasser gezien dan deze neger, en toch stelde hij er zijne vrijheid bij op het spel, en hij was doodmoe bovendien, want ik kon duidelijk zien, dat hij het in den laatsten tijd erg hard te verduren had gehad. Dat nam mij voor den neger in; ik verzeker je, heeren, zoo'n neger is duizend dollars waard - en een goede behandeling bovendien. Ik had al wat ik noodig had, en de jongen had het even goed alsof hij thuis gelegen had - ja, misschien beter, want het was er zoo rustig; maar daar zat ik nu met die twee opgescheept, en ik moest blijven tot deze morgen aanbrak. Toen kwamen er eenige menschen in een boot voorbij, en het geluk wilde, dat de neger juist met het hoofd tusschen de knieën in diepen slaap gedompeld zat. Ik gaf hun nu stil een teeken en zij kwamen zachtjes nader, grepen hem aan en knevelden hem, eer hij wist wat er gaande was, zoodat alles heel gemakkelijk in zijn werk ging. De jongen lag ook in een eenigszins onrustigen slaap; we omwikkelden de riemen, bonden het vlot aan de boot vast, en brachten ze zoo heel netjes naar den overkant. De neger deed geen enkel geluid hooren en sprak geen woord. 't Is geen slechte neger, mijne heeren, dat is mijne meening omtrent hem.’</p>
<p>Iemand zei:</p>
<p>‘Dat klinkt heel aardig, dokter, ik gevoel me verplicht dat te zeggen.’</p>
<p>Toen kwamen de anderen ook wat tot bedaren, en ik was dien ouden dokter zeer dankbaar, dat hij Jim zoo voorgesproken had; ook was ik er blij om, dat zijn oordeel zoo met het mijne overeenstemde; want ik had het er altijd voor gehouden, dat Jim een goed hart bezat en een braaf man was, reeds van het eerste oogenblik, dat ik hem ontmoet had. Allen stemden er in toe, dat Jim zich zeer goed gedragen had, en vonden dat er de aandacht op moest gevestigd worden en dat het hem ten goede moest komen. Iedereen beloofde nu volmondig, dat ze hem niet meer zouden verwenschen.</p>
<p>Daarop verlieten zij de hut en sloten hem op. Ik had gehoopt, dat zij zouden gezegd hebben, dat een paar ketenen minder wel voldoende zouden zijn, omdat ze zoo verbazend zwaar waren, of dat hij behalve brood en water ook wel wat vleesch en groenten mocht hebben, doch ze dachten er niet aan, en ik achtte het beter er mij niet mee te bemoeien; maar toch besloot ik de woorden van den dokter aan tante Sally mee te deelen, zoodra ik haar maar bereiken kon. Doch eerst moest ik haar nog uitleggen hoe Sid aan dat schot in zijn been gekomen was, want dat had ik heel vergeten, toen ik haar vertelde, hoe ook wij beiden in dien ongeluksnacht den weggeloopen neger hadden nagezet.</p>
<p>Doch ik had tijd genoeg. Tante Sally bleef dag en nacht in de ziekenkamer, en telkens als ik oom Silas zag rondscharrelen, ontweek ik hem.</p>
<p>Den volgenden morgen hoorde ik, dat Tom heel wat beter was, en ze zeiden, dat tante de kamer verlaten had om een uiltje te knappen. Ik sloop nu naar de ziekenkamer, met het doel om, als ik hem wakker vond, met hem zamen een vertelsel op te maken, waarmee we ons tegenover het gezin konden schoonwasschen. Maar hij sliep en nog wel heel rustig; hij was bleek en niet koortsachtig, zooals toen hij kwam. Ik ging dus zitten om te wachten tot hij zou ontwaken. Omstreeks een halfuur later kwam tante Sally stilletjes naar binnen, en toen zat ik weer leelijk in de klem! Zij wenkte mij stil te zijn en ging naast me zitten; fluisterend begon zij me te vertellen, dat we nu allen verheugd konden zijn, omdat de verschijnselen zoo opperbest waren en voortdurend gunstiger en geruststellender werden; als hij ontwaakte zou hij zich hoogstwaarschijnlijk zeer wel gevoelen.</p>
<p>We bleven nu zitten waken en eindelijk begon hij zich even tebewegen, opende de oogen heel gewoon, keek eens rond en zei:</p>
<p>‘Heila, hoe kom ik <i>thuis!</i> Wat is dat nu? Waar is het vlot?’</p>
<p>‘Alles is in orde,’ zei ik.</p>
<p>‘En <i>Jim?</i>’</p>
<p>‘Jim ook,’ zei ik, maar dat kwam er wat haperend uit. Doch hij lette er niet op en zei:</p>
<p>‘Goed zoo! Voortreffelijk! <i>Nu</i> ontbreekt er niets meer aan! Heb je het tante al verteld?’</p>
<p>Ik wilde ja zeggen, maar zij was mij voor en vroeg:</p>
<p>‘Wat verteld, Sid?’</p>
<p>‘Wel, hoe de heele zaak zich heeft toegedragen.’</p>
<p>‘Welke zaak?’</p>
<p>‘Wel, de heele zaak. Er is er maar een; hoe we den weggeloopen neger in vrijheid gesteld hebben - ik en Tom.’</p>
<p>‘Lieve hemel! Den weggeloopen neger - waar praat het kind nu toch over. Och, och, hij is weer heelemaal van de wijs!’</p>
<p>‘Neen, ik ben <i>niet</i> van de wijs; ik weet drommels goed wat ik zeg. Wij hebben heen vrij gemaakt - ik en Tom. We hadden plan gemaakt het te doen, en we hebben het gedaan ook; en wel zóó, dat er niets op valt aan te merken.’ Hij was nu eenmaal begonnen en zij hield hem niet tegen, maar staarde hem vol verbazing aan, terwijl ik zeer goed begreep, dat het voor mij niet geraden was, er mij mee te bemoeien. ‘Ja, tante, het kostte ons heel wat inspanning - weken lang - elken nacht verscheidene uren, terwijl gij allen laagt te slapen. We moesten kaarsen stelen en een laken, een hemd, uw japon, lepels, tinnen borden, tafelmessen, de beddepan, den slijpsteen, meel en nog een heele boel andere dingen en gij kunt niet begrijpen wat een werk het was, die zagen te maken en die pennen en die opschriften en het pleizier, dat we er van hadden, kunt gij u nog minder voorstellen. Ook moesten we de teekeningen met die doodkisten en dergelijke maken en de naambooze brieven van de roovers schrijven, en langs den bliksemafleider in- en uitklimmen, het hol in de hut graven, de touwladder maken en die in een taart binnensmokkelen, en lepels en allerlei dingen, die we noodig hadden, in de zakjes, van uw boezelaar toezenden.’</p>
<p>‘Wel, allemachtig!’</p>
<p>‘En de hut van ratten en slangen en zoo almeer voorzien, om Jim gezelschap te houden; en toen hebt gij Tom met de boter in zijn hoed zoolang hier gehouden, dat gij onzen ganschen toeleg bijna hadt doen mislukken, want de mannen kwamen voordat wij de hut uit waren en we moesten loopen al wat we konden; zij hoorden ons en zetten ons na en ik kreeg mijn portie beet. Wij weken terzijde uit en lieten hen voorbijgaan en toen de honden kwamen, lieten ze ons met rust, doch maakten een erbarmelijk leven. Wij bereikten eindelijk onze boot, voeren naar ons vlot en waren toen allen behouden, Jim was een vrij man, en dat hadden wij geheel alleen bewerkt. Was dat niet kostelijk, tante?’</p>
<p>‘Wel, wel, nooit van mijn leven heb ik iets dergelijks gehoord! Dus waart gij het, jou kleine deugnieten, die al die onrust veroorzaakt hebt, die aller hoofd op hol gebracht en ons een doodelijken angst op 't lijf gejaagd hebt? Ik weet maar al te goed, hoe ik jelui die streken zal afleeren. Te denken, dat ik hier nacht aan nacht gezeten heb. en - doch wacht maar, als je weer beter bent, jou kwade bengel, dan zal ik er bij jelui dien boozen geest wel eens uitkloppen!’</p>
<p>Maar Tom was zoo trotsch en zoo innig verheugd, dat hij zich niet kon inhouden, zoodat hij alweer begon door te slaan; doch zij praatte er aanhoudend tegen in en spuwde bijna vuur van kwaadheid, en toen ze zoo beiden tegelijk bezig waren, had het veel van een kattenconcert.</p>
<p>‘Ja, ja,’ zei zij, ‘heb er nu maar zooveel pleizier van als je wilt, maar denk er om, dat als ik je weer erop betrapt, dat je je met <i>hem</i> bemoeit -’</p>
<p>‘Met <i>wien</i> me bemoeien?’ zei Tom, terwijl zijn glimlach verdween en hij zeer verbaasd opkeek.</p>
<p>‘Met <i>wien?</i> Wel, met dien weggeloopen neger natuurlijk. Wien dacht je anders?’</p>
<p>Tom zag me met een verwijtenden blik aan en zei:</p>
<p>‘Tom, heb je me daareven niet verteld dat het met Jim in orde was? Is hij dan niet ontsnapt?’</p>
<p>‘<i>Hij?</i>’ riep tante Sally uit; ‘de weggeloopen neger? Wel stellig niet. Ze hebben hem heelhuids weergekregen, hij zit weer in de hut op water en brood en flink geketend, totdat hij opgevraagd of verkocht zal zijn!’</p>
<p>Met fonkelende oogen vloog hij in zijn bed overeind; zijn neusvleugels waren opgesperd en bevende als een meisje schreeuwde hij mij toe:</p>
<p>‘Zij hebben geen <i>recht</i> om hem op te sluiten! - Voort en laat geen minuut verloren gaan. Laat hem los! hij is geen slaaf; hij is zoo vrij als iemand ter wereld!’</p>
<p>‘Wat bedoelt die jongen toch?’</p>
<p>‘Ik bedoel precies wat ik zeg, tante Sally, en als er niemand heengaat; dan zal <i>ik</i> het doen. Ik heb hem mijn heele leven gekend, en Tom ook. De oude juffrouw Watson is twee maanden geleden gestorven, en het speet haar, dat zij ooit plan had gehad hem voor het Zuiden te verkoopen; dat heeft ze gezegd en daarom heeft ze hem bij testament vrijverklaard.’</p>
<p>‘Maar waartoe was het dan in 's hemelsnaam noodig dat <i>jelui</i> hem vrijmaakte, als je wist dat hij toch al vrij was?’</p>
<p>Dat is nu ook een vraag, zoo iets kan men alleen van een vrouw verwachten! Wel, ik wou er zoo dol graag een <i>avontuur</i> van maken; al had ik ook tot mijn knieën door bloed moeten waden... hemelsche goedheid! - <i>tante Polly!</i>’</p>
<p>Daar stond ze rechtop in de opening van de deur, met een glimlach om de lippen en zoo vriendelijk en lieftallig als een engel!</p>
<p>Tante Sally vloog op haar toe, omhelsde en kuste haar dat het een aard had, en slaakte allerlei uitroepen van vreugde. Intusschen had ik gelegenheid een geschikt plaatsje onder het ledikant voor me uit te zoeken, want ik vermoedde, dat het er voor <i>ons</i> vrij leelijk zou gaan uitzien. Ik loerde alles af; spoedig had Tom's tante Polly zich uit de omhelzing los gemaakt en stond hem over haar bril strak aan te staren, alsof ze hem door den grond wilde kijken. Daarop zei ze:</p>
<p>‘Ja 't was beter als je je hoofd van schaamte afwendde - dat zou <i>ik</i> doen als ik jou was, Tom.’</p>
<p>‘Mijn lieve mensch!’ riep tante Sally uit, ‘is hij werkelijk zoo veranderd? Dat is <i>Tom</i> niet, maar Sid; Tom is - wat is dat nu? Zooeven was hij nog hier?’</p>
<p>‘Gij bedoelt, waar <i>Huck Finn</i> is - dat is het wat gij bedoelt! Zou ik zulk een deugniet als mijn Tom, dien ik zelve heb grootgebracht, niet eens kennen als ik hem voor me zie? dat zou waarlijk een mooie grap wezen! Kom eens onder dat bed uit, Huck Finn.’</p>
<p>Ik deed het. Maar ik was lang niet op mijn gemak.</p>
<p>Nog nooit heb ik iemand zoo beteuterd zien kijken als tante Sally; doch ja, oom Silas won het nog van haar, toen we binnenkwamen en ze hem alles haarfijn vertelden. 't Was of hij er dronken van werd; den ganschen dag was hij ervan in de war; hij stak dien avond een preek af, die hem een twijfelachtige reputatie bezorgde, want geen sterveling kon er iets van begrijpen. Tante Polly vertelde nu van stukje tot beetje wie ik was, en toen moest ik voor den draad komen en vertellen hoe ik in zulk eene groote verlegenheid had verkeerd, dat toen juffrouw Phelps mij voor Tom Sawyer hield - zij viel mij in de rede met te zeggen: ‘Och, blijf me maar tante Sally noemen, ik ben er nu toch aan gewoon en waarvoor dient die verandering’ - dat toen tante Sally mij voor Tom Sawyer hield, ik het mij moest laten welgevallen - er zat niet anders op, en ik wist dat hij het niet kwalijk zou nemen, omdat het juist een kolfje naar zijn hand zou zijn, want het was iets geheimzinnigs en hij zou er een avontuur van maken er er dol veel pret van hebben. En zoo gebeurde het ook; hij hield zich alsof hij Sid was, en redde mij daardoor uit den brand.</p>
<p>Zijn tante Polly zei dat Tom gelijk had, daarin namelijk, dat de oude juffrouw Watson Jim bij testament had vrijgelaten. Tom Sawyer had zich dus al die moeite en inspanning op den hals gehaald om een vrijen neger vrij te maken! Tot op het oogenblik, dat dit verteld werd, had ik er al niets van kunnen begrijpen, hoe het mogelijk was, dat iemand van zijne opvoeding een ander wilde helpen om een neger vrij te maken.</p>
<p>Tante Polly vertelde nu, dat, toen tante Sally haar geschreven had, dat Tom en <i>Sid</i> gezond en wel aangekomen waren, zij bij haar zelve had gezegd:</p>
<p>‘Wel, kijk nu eens aan! Ik had het immers kunnen verwachten, toen ik hem dien kant uit liet gaan zonder dat iemand hem in 't oog hield. Maar nu zal ik ook den ganschen weg langs de rivier, elf honderd mijlen, afloopen, om er achter te komen, wat die bengel nu weer uitvoert; vooral omdat het wel scheen, alsof ik van u daaromtrent geen antwoord te verwachten had.’</p>
<p>‘Wel, ik heb nooit eenig bericht van je gehad,’ zei tante Sally.</p>
<p>‘Nu nog mooier! Ik heb je tweemaal geschreven om je te vragen wat je toch bedoelde met de vermelding dat Sid hier was.’</p>
<p>‘Maar ik heb die brieven in 't geheel niet ontvangen, zus.’</p>
<p>Tante Polly wendde zich langzaam om en zei met strengen blik:</p>
<p>‘Tom!’</p>
<p>‘Nu - wat?’ zei hij een weinig gemelijk.</p>
<p>‘Houd je maar niet onnoozel, onbeschaamde rekel - geef op die brieven!’</p>
<p>‘Welke brieven?’</p>
<p>‘<i>De</i> brieven. Ik zal nog verplicht zijn, je op je rug te komen en dan -’</p>
<p>‘Ze liggen in mijn koffer, en ze zien er nog precies zoo uit als toen ik ze van het postkantoor afhaalde Ik heb er geen oog ingeslagen en ze ongeopend gelaten. Maar ik wist dat ze onrust zouden baren en ik dacht, als gij niet al te veel haast maakt, zal ik -’</p>
<p>‘Wel je was waard dat ik je bont en blauw sloeg, dat is zeker. Maar ik heb ook nog een anderen brief geschreven om te melden dat ik hier zou komen, en ik veronderstel dat hij -’</p>
<p>‘Neen, die is gisteren hier gekomen; ik heb hem nog wel niet gelezen, - maar <i>die</i> is toch terecht, ik heb hem ontvangen.’</p>
<p>Ik had wel om twee dollars willen wedden, dat ze hem <i>niet</i> had, doch ik vond het veiliger er maar geen woord van te reppen. Ik hield dus mijn mond.</p>
</chapter>
<chapter id="43" name="Besluit. Uit de gevangenis verlost. - Betaling van den gevangene. - Uw toegenegen Huck Finn.">
<p>Zoodra ik Tom alleen te spreken kreeg, vroeg ik hem wat hij toch tijdens de ontvluchting van plan was geweest - wat hij had willen doen als de ontvluchting gelukt was, en hoe hij het had willen aanleggen om een neger vrij te maken, die reeds vrij was? Hij antwoordde, dat hij van den beginne af het plan had gevormd, om, zoodra Jim in veiligheid zou zijn, gezamenlijk met hem de rivier af te zakken, op het vlot allerlei avonturen te beleven tot aan de monding der rivier, dan aan Jim te vertellen dat hij eigenlijk reeds lang vrij was, hem deftig per stoomboot weer naar huis terug te brengen, hem vergoeding te geven voor den verloren tijd, al de negers bijeen te roepen en onder een grooten optocht met fakkellicht de stad met hem door te trekken; dan zou hij de held van den dag zijn en wij tevens. Maar ik vond, dat de manier, waarop het nu ging, wel zoo goed was.</p>
<p>Fluks hadden we Jim ontketend, en toen tante Polly en oom Silas en tante Sally vernamen hoe goed hij den dokter had geholpen om Tom te verplegen, overstelpten zij hem met betuigingen van dankbaarheid, gaven hem al wat hij maar lustte te eten, maakten het hem zoo prettig mogelijk en gaven hem niets te doen. Hij kwam bij ons op de ziekenkamer, waar we heel wat met hem te praten hadden; Tom gaf Jim veertig dollars, omdat hij zoo geduldig voor ons gevangene was geweest en zich zoo goed had gehouden, en Jim was dol van pret en riep vol vreugde uit:</p>
<p>‘Zie je wel, Huck, wat heb ik je gezegd? - wat heb ik je gezegd, toen we op Jackson's eiland waren? Ik zei dat ik een harige borst had en wat dat te beteekenen had; ik zei dat ik rijk geweest was en dat ik het <i>opnieuw</i> zou worden, en dat is nu uitgekomen ook! Daar heb je 't nu! Praat er me niet van - ik zeg maar, voorteekens zijn voorteekens; en ik wist even zeker dat ik weer rijk zou worden, als dat ik hier voor je sta!’</p>
<p>Toen begon Tom een lang verhaal te doen en hij praatte maar door, hij stelde voor, dat we met ons drieën, in een van de eerstvolgende nachten, ons stilletjes uit de voeten zouden maken en onder de Indianen op avonturen uitgaan, voor een paar weken; ik zei dat ik het goed vond, maar dat ik geen geld had om mijn uitrusting te koopen, en van huis zou ik ook wel niets te wachten hebben, want vader zou zeker weer teruggekomen zijn en alles bij den rechter Thatcher weggehaald hebben, om het door zijn keelgat te jagen.</p>
<p>‘Neen, dat is niet zoo,’ zei Tom; ‘al je geld is er nog - zes duizend dollars en nog wat; en je vader is nooit teruggekomen. Tot op het juiste oogenblik dat ik hier kwam, is hij er niet weer geweest. Jim bevestigde op eenigszins plechtigen toon:</p>
<p>‘Hij is in 't geheel niet teruggekomen, Huck.’</p>
<p>‘Hoe dat zoo, Jim?’ vroeg ik.</p>
<p>‘Dat komt er nu niet op aan, Huck - maar hij zal nooit weer terugkomen.’</p>
<p>Doch ik bleef er op aandringen, zoodat hij ten laatste zei:</p>
<p>‘Herinnert ge u niet, dat we een huis op de rivier vonden drijven en dat er zich een man in bevond, die in een hoek dood lag, en dat ik naar binnen ging om hem met wat verstrooid liggende kleedingstukken te bedekken en jou niet binnen wilde laten? Nu, je kunt je geld krijgen zoodra je maar wilt; want dat was <i>hij,</i>’</p>
<p>Tom is weer geheel beter; hij draagt den kogel als een horloge aan een ketting om den hals en telkens kijkt hij hoe laat het is. En nu valt er eigenlijk niets meer te schrijven, waar ik erg blij om ben, want als ik geweten had, hoeveel moeite het kost een boek te maken, zou ik er den brui van gegeven hebben en ik zal er nooit weer aan beginnen. Maar toch geloof ik, dat ik genoodzaakt zal zijn om me onder de Indianen te begeven, want tante Sally wil me als kind aannemen en mij beschaven, en dat is niet uit te staan; ik heb er van vroeger reeds genoeg van.</p>
<p>Uw toegenegen Huck Finn.</p>
<p>EINDE.</p>
</chapter>